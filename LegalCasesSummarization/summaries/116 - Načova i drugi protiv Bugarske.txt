U predmetu Načova i drugi protiv Bugarske, Sud je prvi put zaključio da je došlo do kršenja zabrane rasne diskriminacije iz člana 14. u vezi sa pravom na život (član 2). Sud je zaključio da, tamo gde postoji sumnja da su rasni stavovi izazvali neki akt nasilja Država ima “proceduralnu” obavezu da istraži takve rasističke prizvuke. Ova pozitivna obaveza proističe iz člana 14. u vezi sa članom 2. (pravo na život) i članom 3. (zabrana mučenja).

Podnosioci predstavke bili su rođaci dvojice Roma koje je ubila bugarska vojna policija prilikom pokušaja hapšenja. Podnosioci predstavke tvrdili su da je ubistvo bilo nezakonito i da je njime prekršen član 2 (to jest, “osnovno” pravo) kao i da je istraga povodom tih smrti bila neefikasna te se, stoga, radilo o kršenju “proceduralnog prava” na efikasnu istragu u smislu člana 2. kao i prava na naknadu u smislu člana 13. Pored toga, podnosioci predstavke su tvrdili da su ubistva i (ii) propust da se ona istraže bila rezultat rasne diskriminacije prema Romima, što bi značilo da je bio prekršen član 14. u vezi sa članom 2, i u svom materijalnom, i u svom proceduralnom aspektu.

Kada je reč o tvrdnji da je došlo do materijalne povrede u smislu člana 14 + 2, Veliko veće nije našlo ni da je ta tvrdnja zasnovana na činjenicama (primenjujući standard dokaza “van razumne sumnje”) niti da je rasizam bio uzročni činilac u ubistvu dvojice Roma. Veliko veće nije smatralo da su dovoljni dokazi koji su se, između ostalog, odnosili na rasističke komentare policajaca odgovornih za ubistvo i na opšte dokaze o tome da među bugarskom policijom postoji rasistički stav prema Romima.

Kada je reč o tvrdnji da je izvršena proceduralna povreda člana 14 + 2, Veliko veće je podržalo pristup Veća po kome države imaju proceduralnu obavezu na osnovu člana 14. u vezi sa članom 2. da istraže eventualne rasističke motive kod akata nasilja. Veliko veće je istaklo da je ova proceduralna obaveza mogla da proistekne i iz samog člana 2, pored kombinacije članova 14. + 2. Veliko veće je smatralo da su vlasti imale pred sobom verodostojne informacije koje su u njima morale da pobude svest o potrebi za sprovođenjem početne verifikacije, a potom, ako je potrebno, i istrage zbog mogućih rasističkih konotacija. Međutim, Veliko veće je utvrdilo da vlasti nisu valjano istražile sva ova pitanja što je dovelo do kršenja člana 14. u vezi sa članom 2. u njegovom proceduralnom aspektu.

Veliko veće je ponovo naglasilo da tamo gde događaji u celosti ili velikim delom spadaju u isključivi domen znanja vlasti, teret dokazivanja može biti prebačen na vlasti, kako bi one pružile zadovoljavajuće objašnjenje tih događaja. Sud je takođe prihvatio da u nekim slučajevima gde se ukazuje na navodnu diskriminaciju on može zahtevati od tužene države da dokazima obori tvrdnje o diskriminaciji. Međutim, Sud ne smatra da teret dokazivanja treba prebaciti na državu tamo gde se u tužbi navodi da je akt nasilja bio motivisan rasnim predrasudama. Prema mišljenju Suda “takav pristup bi bio istovetan kao kada bi se od tužene države tražilo da dokaže nepostojanje određenog subjektivnog stava kod lica o kome je reč”. Odustavši od ranijeg pristupa koji je primenilo osnovno Veće u istom ovom predmetu, Veliko veće takođe nije smatralo da “zbog navodnog propusta vlasti da sprovedu delotvornu istragu povodom navodno rasističke motivacije ubistva treba prebaciti teret dokazivanja na tuženu državu u pogledu navodnog kršenja člana 14. u vezi sa materijalnim aspektom člana 2. Konvencije”. Po mišljenju Velikog veća, zasebno je pitanje da li vlasti poštuju svoje proceduralne obaveze.

Sudije su u odlučivanju bile podeljene, stoga je grupa sudija priložila zajedničko izdvojeno mišljenje. U jednom broju izdvojenih sudijskih mišljenja dovedena je u pitanje presuda Suda u vezi sa prebacivanjem tereta dokazivanja u predmetima u kojima su podnosioci predstavki ukazivali na materijalna kršenja člana 14. u vezi sa članom 2. Presuda je implicirala da je, zbog teškoća sa kojima država može da se suoči, retko ako uopšte ikada primereno prebaciti teret dokazivanja na državu i tražiti od nje da dokaže da ubistvo nije bilo rasistički motivisano. Sudija Braca (Bratza) je istakao da “može odmah da zamisli slučajeve u kojima se, u kontekstu ubistva koje izvrši neki državni službenik, pred Sudom pojave dokazi na osnovu kojih će Sud zatražiti da teret dokazivanja bude prebačen na državu, kako bi ona bila ta koja će dokazati da ubistvo nije rasno motivisano”. Druga grupa od šest sudija nije se složila sa povezivanjem člana 14. sa materijalnim i proceduralnim aspektima člana 2. pojedinačno, već se, umesto toga, zalagala za opšti pristup. Štaviše, smatrali su da činjenice u celini ukazuju na povredu člana 14. Konvencije u vezi sa članom 2, i da je “ograničavajući se na utvrdjivanje postojanja kršenja samo sa proceduralnog aspekta, većina u Sudu nije uzela u obzir dovoljnu težinu veoma jakih, jasnih i saglasnih nesumnjivih pretpostavki koje proizilaze iz činjeničnog stanja, a koje upućuju na zaključak da je došlo do povrede člana 14. u vezi sa članom 2. Konvencije”.