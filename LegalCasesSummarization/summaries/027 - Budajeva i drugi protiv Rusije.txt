Ovaj predmet je formiran na osnovu pet predstavki koje je Sudu podnelo šest državljana Rusije.
Podnosioci predstavke su se pozvali na članove 2, 8 i 13 Konvencije, kao i član 1 Protokola broj 1 uz Konvenciju, Tvrdili su da su nacionalne vlasti bile odgovorne za smrt g.Budajeva, za dovođenje njihovih života u opasnost i uništavanje njihove imovine, i to usled propusta Države da sanira posledice odrona koji se dogodio u Tirnauzu od 18 do 25 jula 2000.godine, i da im nije bio dostupan delotvoran pravni lek.
U gradiću Tirnauzu su od 1937.godine svake godine evidentirani odroni. U predmetnom period, tokom leta 2000.godine, desilo se nekoliko odrona u kojima je poginulo najmanje osam ljudi, između kojih i g.Budajev, muž prve podnositeljka predstavke. Druga podnositeljka predstavke i njena ćerka su pretrpele opekotine od trenja. Domovi podnosilaca predstavke i njihova imovina su bili uništeni. Obezbeđen im je besplatan alternativni smeštaj i jednokratna materijalna pomoć, ali se njihovo zdravlje pogoršalo nakon nesreće. Tužilaštvo je odlučilo da ne pokrene krivičnu istragu ni o nepogodi ni o smrti muža prve podnositeljke predstavke, koja je označena kao nesrećan slučaj. Sud je odbacio građansku tužbu koju su podneli podnosioci predstavke podneli protiv vlasti s obrazloženjem da su mediji obavestili lokalno stanovništvo o opasnosti i da su bile preduzete sve razumne mere kako bi se ona ublažila.
Država je pred Sudom tvrdila da je bilo nemoguće predvideti ili sprečiti odrone zbog njihove izuzetne siline i da su svi stanovnici koji su se posle prvog talasa vratili svojim kućama to učinili suprotno naredbama o evakuaciji.
Član 2 – neadekvatno održavanje i neuvođenje sistema upozoravanja
Relevantan faktor u ovom predmetu bilo je pitanje da li su okolnosti slučaja ukazivale na neposrednu pretnju od lako uočljivih prirodnih opasnosti, poput nepogode koja periodično pogađa određeno područje u kojem ljudi žive i rade. Vlasti su tokom 1999.godine primile određeni broj upozorenja koja je trebalo da im ukazu na sve veću opasnost od velikog odrona. Nisu preduzele osnovne praktične mere radi obezbeđenja sigurnosti lokalnog stanovništva, nisu izdale nikakvo upozorenje, niti su izdale, objavile ili izvršile bilo kakvu naredbu o evakuaciji, ignorisale su stalne pozive planinarskog instituta da postave privremene osmatračnice, nisu postojali dokazi o usvajanju bilo kakvog zakonodavnog okvira ili konkretnih zaštitnih mera, a oprema za sprečavanje odrona nije bila adekvatno održavana. Vlasti nisu ispunile svoju dužnost da uspostave zakonodavni i upravni okvir kako bi obezbedile delotvornu zaštitu prava na život. Pritom, nijedan sudski ili upravni organ nikada nije istražio ili ispitao odgovornost Države za nesreću.
Zaključak: povreda (jednoglasno)

Član 1 Protokola br.1 – pravo na mirno uživanje imovine
Obaveza Države da štiti privatnu imovinu se ne može smatrati jednakom obavezi da nadoknadi punu tržišnu vrednost uništene imovine.Naknada za štetu nastalu gubitkom stana koja je ponuđena podnosiocima predstavke nije bila očigledno nesrazmerna.
Zaključak: nema povrede (jednoglasno)

Član 41 – pravo na pravičnu naknadu
Sud je na ime naknade nematerijalne štete prvoj podnositeljki predstavke dosudio 30.000 EUR, drugoj podnositeljki predstavke 15.000 EUR, a ostalim podnosiocima predstavke po 10.000 EUR.