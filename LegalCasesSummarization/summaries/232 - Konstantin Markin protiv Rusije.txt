Postupak u ovom predmetu je pokrenut predstavkom protiv Ruske Federacije, koju je Sudu podneo ruski državljanin, g. Konstatin Aleksandrovich Markin (podnosilac predstavke), krajem maja 2006.g. Podnosilac je istakao da su domaće vlasti odbile da mu odobre roditeljsko odsustvo iz razloga što je pripadnik muškog pola. U predmetu je prvobitno odlučivalo Veće, pa je Vlada zatražila da se predmet uputi Velikom veću, a njen zahtev je prihvaćen.

Podnosilac je rođen 1976.g. Krajem marta 2004.g. potpisao je ugovor o vojnoj službi. Potpisao je standardni obrazac gde, između ostalog, stoji da se „obavezuje da služi pod uslovima propisanim zakonom“. U relevantno vreme služio je kao obaveštajni radista, u jedinici u kojoj su bile uposlene i žene. Krajem septembra 2005.g. njegova supruga je rodila dete i dobila sudsko rešenje o razvodu braka. Podnosilac i njegova bivša supruga su zaključili sporazum po kome će njihovo troje dece živeti sa podnosiocem, a gđa Z. plaćati izdržavanje. Kada je zatražio roditeljsko odsustvo odobrena su mu tri meseca, ali je u nekom trenutku pozvan da se javi na dužnost u toku tog perioda.

NAVODNA POVREDA ČLANA 14 KONVENCIJE RAZMATRANOG U VEZI SA ČLANOM 8
Član 14 – zabrana diskriminacije
Član 8 – pravo na poštovanje svog privatnog i porodičnog života, doma i prepiske
Podnosilac je smatrao da je doživeo diskriminaciju po osnovu polne pripadnosti. Tvrdio je da žene zaposlene u vojsci obavljaju istovrsne dužnosti kao muškarci, ali imaju veća roditeljska prava. Naveo je i da ruski zakon ne ostavlja prostor za individualizirani pristup pitanju roditeljskog odsustva zaposlenih u vojsci.
Sud smatra da član 14 dopunjuje ostale odredbe Konvencije i njenih Protokola. Države ugovornive uživaju izvesno polje slobodne ocene u odlučivanju da li i u kojoj meri razlike, u inače sličnim situacijama, opravdavaju različito postupanje. Ovde je došlo do povrede člana 14 Konvencije u vezi sa članom 8 (16:1).

NAVODNA POVREDA ČLANA 34 KONVENCIJE
- Neophodno postojanje statusa žrtve.
Podnosilac je tvrdio kako je tužilac dolazio u njegov stan neposredno pre izjašnjavanja podnosioca pred Velikim većem. Vlada je tvrdila da razlog te posete nije bilo zastrašivanje podnosioca, već prikupljanje ažuriranih podataka. Sud smatra da tužena država nije prekršila svoje obaveze iz člana 34 Konvencije (14:3).

PRIMENA ČLANA 41 KONVENCIJE
- Pravično zadovoljenje oštećenoj stranci.
Sud je podnosiocu dosudio određene iznose na ime naknade nematerijalne štete, kao i sudskih i ostalih troškova (14:3).
Izdvojena mišljenja.