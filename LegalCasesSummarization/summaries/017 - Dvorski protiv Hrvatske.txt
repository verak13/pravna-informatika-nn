U predmetu Dvorski protiv Hrvatske, Evropski Sud za ljudska prava, zasedao je u Velikom Veću.
Predmet je formiran na osnovu predstavke podnete od strane hrvatskog državljanina, rodjenog 1986. godine i živi u Rijeci.
U ranim jutarnjim satima dana 13. marta 2007. godine u Rijeci, dogodilo se trostruko ubistvo, razbojništvo i paljenje solitera. Istog dana, podnosilac je priveden u policijsku stanicu, gde je ostao sve dok sledećeg dana nije formalno uhapšen.
Podnosilac tvrdi da je tokom jutra 14. marta 2007. godine njegova majka kontaktirala advokata G.M., i zatražila da zastupa njenog sina. Advokat G.M. je stigao u policijsku stanicu u 10.45, ali ga je policija sprečila da vidi podnosioca. Advokat G.M. je hteo da podnese krivičnu prijavu zbog zloupotrebe službenog položaja, tim povodom, ali su policijski službenici odbili da prijavu prime. On je zatim ovaj događaj prijavio zamenicima Županijskog državnog odvjetnika u Rijeci i sudu. Oko 13.30 sati podnosiočev otac je potpisao punomoćje advokatu, G.M. za zastupanje njegovog sina. Tokom istog dana, advokat G.M. je još jednom pokušao da stupi u kontakt s podnosiocem, ali bez uspeha. Advokat G.M. je o tome obavestio načelnika policijske uprave.
U večernjim satima, dana 14. marta 2007. godine podnosilac je dao iskaz u prisustvu advokata M.R., kojeg je, prema zapisniku o policijskom ispitivanju, sam izabrao.
Dana 16. marta 2007. godine pokrenuta je istraga protiv podnosioca, a 12. jula 2007. godine, podignuta je optužnica, zbog tri teška ubistva i požara. Podnosilac je uložio prigovor protiv optužnice, u kom nije spominjao probleme u pogledu zastupanja, prilikom ispitivanja u policiji.
Dana 2. aprila 2008. godine podnosilac je predložio da sud pozove advokata G.M. kao svedoka, radi davanja iskaza o navodno nezakonito pribavljenom priznanju pred policijom. Naveo je kako je advokatu G.M. bio zabranjen kontakt s njim i kako ga je policija prisilila na davanje priznanja. Sud je odbio taj predlog, navodeći da su sve relevantne činjenice već utvrđene.
Dana 30. juna 2008. godine, sud je proglasio podnosioca krivim prema optužnici i osudio ga na 40 godina zatvora. Žalbe podnosioca, odbijene su od strane suda, u drugom i trećem stepenu.
Ustavni sud je utvrdio da je krivični postupak protiv podnosioca bio pravičan, kao i da nema dokaza da je podnosilac bio zlostavljan za vreme boravka u policiji.
Podnosilac je tvrdio da mu nije bilo omogućeno da se tokom ispitivanja pred policijom brani uz pravnu pomoć advokata G.M., te da zbog toga nije imao pravično suđenje.
Dana 28. novembra 2013. godine Veće Evropskog Suda za ljudska prava, donelo je presudu u kojoj je utvrdilo da nije došlo do povrede Čl. 3. (zabrana mučenja), kao ni povrede Ćl. 6 stav 1. i 3. Konvencije. Po zahtevu podnosioca, predmet je upućen Velikom Veću na ponovno razmatranje.
Evropski Sud za ljudska prava, koji je zasedao u Velikom Veću, utvrdio je, sa šesnaest glasova prema jednom, povredu Čl. 6 stav 1. i Čl. 3 (c) Konvencije. U dodatku presude, nalaze se izdvojena mišljenja.