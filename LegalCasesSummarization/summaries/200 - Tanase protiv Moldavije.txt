Postupak u ovom predmetu je pokrenut predstavkom protiv Republike Moldavije, koju su Sudu podneli moldavski i rumunski državljani, g. Aleksandru Tanase i g. Dorin Kirtoaka (podnosioci predstavke), krajem decembra 2007.g.

Podnosioci su se pre svega žalili na povredu njihovog prava da se kandiduju na slobodnim izborima za parlament, čime je povređen čl.3 Protokola br.1, samostalno kao i u vezi sa čl.14.

O presudi je prvobitno odlučivalo Veće i proglasilo predstavku neprihvatljivom u odnosu na drugog podnosioca. Na zahtev Države, Kolegijum Velikog veća je odlučio da predmet iznese pred Veliko veće.

Prvi podnosilac predstavke (podnosilac) je rođen 1971.g. i živi u Kišinjevu. On je etnički Rumun i moldavski je političar. Dobio je moldavsko državljanstvo kao potomak lica koja su živela na teritoriji Republike Moldavije pre 28.06.1940.g. Neodređenog datuma je stekao rumunsko državljanstvo. U zemlji je bilo dosta lica sa dvojnim državljanstvom. Sredinom aprila 2008.g. Moldavski parlament je sproveo reformu izbornog zakonodavstva. Licima sa dvojnim ili višestrukim državljanstvom je zabranjeno da postanu poslanici u Parlamentu.

NAVODNA POVREDA ČLANA 3 PROTOKOLA BR.1
- Obaveza država da, u primerenim vremenskim razmacima, održavaju slobodne izbore..
Podnosilac je priznao da je njegova predstavka upućena Sudu pre nego što je Zakon br.273 zvanično stupio na snagu, ali je proceduralno bilo izvesno da će se to dogoditi. Takođe je ukazao da kao izabrani član Parlamenta nije mogao da zauzme svoje poslaničko mesto dok nije započeo postupak odricanja od rumunskog državljanstva. Sud smatra da podnosilac ima status žrtve.
Ovaj član ne sadrži spisak legitimnih ciljeva, ali je Država tvrdila da je spornim zakonom želela da obezbedi lojalnost državi.. Sud smatra da odredbe Zakona 273 nisu srazmerne cilju kome se težilo, pa je došlo do kršenja člana 3 Protokola br.1 uz Konvenciju.

NAVODNA POVREDA ČLANA 14 SAGLEDANOG ZAJEDNO SA ČLANOM 3 PROTOKOLA BROJ 1
- Zabrana diskriminacije
Sud smatra da nema potrebe da razmatra ovo pitanje.

PRIMENA ČLANA 41 KONVENCIJE
- Pravično zadovoljenje oštećenoj stranci.
Podnosilac nije izneo nikakav zahtev u vezi sa naknadom materijalne ili nematerijalne štete. Sud je dosudio podnosiocu određene iznose na ime sudskih i ostalih troškova.
Presuda Suda je doneta jednoglasno.