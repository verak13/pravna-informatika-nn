Podnositeljka predstavke, lekarka pedijatar, bila je uhapšena u oktobru 2004. godine u vezi sa krivičnim postupkom koji je pokrenut protiv nje nakon što je navodno pomogla jednoj majci da odvede svoju kćerku iz okrilja javne nege. Sud je naložio da se podnositeljka predstavke prebaci u mentalnu instituciju gde je lekar nakon dvomesečnog ispitivanja zaključio da ona pati od deluzionog poremećaja i da ispunjava kriterijume da bude nedobrovoljno zatvorena.

U februaru mesecu 2005. godine Odbor forenzičkih psihijatara državnog organa za medicinsko-pravne poslove naložio je nedobrovoljno lečenje podnositeljke predstavke na osnovu tog izveštaja lekara. Bolnica je zatim počela da joj ubrizgava lekove koje je ona odbila da uzima oralno. Nije puštena iz bolnice do januara 2006. godine, a njeno je lečenje zvanično završeno u junu te godine.

Podnositeljka predstavke neuspešno je osporila svoje zatvaranje i nedobrovoljno lečenje pred domaćim vlastima.

Pravo – Član 5 stav 1: Prvobitnu odluku da se podnositeljka predstavke smesti pod nedobrovoljnu bolničku negu doneo je nezavisan upravni organ sa pravnom i medicinskom ekspertizom i ta je odluka bazirana na temeljitom psihijatrijskom ispitivanju koje je u mentalnoj instituciji obavio lekar koji nije učestvovao u odluci da se ona smesti u instituciju. Proces odlučivanja odvijao se po domaćim zakonskim postupcima u svakom trenutku, a Zakon o duševnom zdravlju bio je dovoljno jasan i predvidiv u tom smislu. Međutim, domaće pravo takođe je štitilo pojedince od proizvoljnog lišenja slobode i sigurnosti. Iako nije bilo problema sa prvobitnim zatvaranjem podnositeljke predstavke, pošto je njega naložio nezavisan specijalizovani organ nakon psihijatrijskog ispitivanja i pošto je on bio predmet sudske revizije, mehanizmi zaštite od proizvoljnosti nisu bili adekvatni kada je reč o nastavku nedobrovoljnog zatvaranja podnositeljke predstavke nakon tog perioda. Konkretno, nije bilo nezavisnog psihijatrijskog mišljenja pošto su dva lekara koja su odlučivala o produženju zatvaranja bila iz bolnice u kojoj je ona bila lišena slobode. Uz to, po finskom zakonu podnositeljka predstavke sama nije mogla da pokrene postupak za reviziju potrebe da ona i dalje ostane zatvorena, pošto se takva periodična revizija mogla raditi samo svakih šest meseci na inicijativu relevantnog domaćeg organa. Procedura koju je propisivalo domaće pravo stoga nije obezbeđivala adekvatnu zaštitu od proizvoljnosti.
Zaključak: utvrđena je povreda (jednoglasno).

Član 8: Medicinska intervencija koja je protivna volji pojedinca obično bi predstavljala zadiranje u privatni život tog pojedinca, a naročito u njegov/njen lični integritet. Takvo zadiranje bilo je opravdano ako je bilo po zakonu, ako je imalo legitiman cilj i ako je bilo srazmerno. Dostupnost i predvidivost prava o kome je reč u predmetu podnositeljke predstavke ne izaziva nikakve probleme. Međutim, član 8 takođe propisuje da zakon o kome je reč mora da bude kompatibilan sa vladavinom prava, što je u konkretnoj oblasti prisilnog davanja lekova značilo da je domaće pravo moralo da obezbedi neku vrstu zaštite pojedincu protiv proizvoljnog zadiranja. Po Zakonu o duševnom zdravlju, lekari koji se brinu o pacijentu mogu da odluče o njegovom lečenju bez obzira na njegove želje i na njihovu odluku nije moguće uložiti žalbu. Međutim, s obzirom na ozbiljnost prisilnog davanja lekova, Sud je smatrao da pravo na kome se bazira takvo lečenje mora da garantuje odgovarajuće mehanizme zaštite od proizvoljnosti. U slučaju podnositeljke predstavke takvih zaštitnih mehanizama nije bilo: odluka da se podnositeljka predstavke nedobrovoljno zatvori obuhvatala je automatsko ovlašćenje za prisilno davanje lekova ako ona odbije lečenje. Odlučivanje je bilo isključivo u rukama lekara koji su je lečili i nije bilo predmet nikakve vrste sudskog razmatranja. Podnositeljka predstavke nije imala nijedan pravni lek kojim bi mogla tražiti od sudova da presude o zakonitosti ili srazmernosti te mere i da je prekinu. Shodno tome, zadiranje o kome je reč nije bilo "u skladu sa zakonom".

Zaključak: utvrđena je povreda (jednoglanso).

Član 41: 10.000 eura na ime nematerijalne štete, zahtev za naknadom materijalne štete odbijen.