Ovaj predmet je značaja jer pred ESLJP pokreće novo pitanje u odnosu na slobodu kretanja budući da do sada Sud nije imao priliku da razmatra mere kojima se ograničava sloboda napuštanja zemlje zbog postojanja posebno značajnih dugova prema trećim licima, kao što je plaćanje alimentacije (brojne druge mere koje ograničavaju kretanje do ovog predmeta su razmatrane, međutim, ovakvo preispitivanje člana 2 Protokola 4, prvi put se razmatraju pred ESLJP)

Podnositelj predstavke je italijanski državljanin s prebivalištem u Italiji. Tokom postupka za razvod braka između podnositelja i njegove supruge privremeno je određeno zajedničko starateljstvo nad njihovom decom. Za vreme trajanja tog postupka, u skladu sa italijanskim propisima, podnositelj je zatražio od sudije nadležnog za odlučivanje o starateljstvu da mu odobri izdavanje novog pasoša na kome će biti navedeno ime jednog od njegovo dvoje dece. Podnositeljeva supruga tome je prigovorila, navodeći da podnositelj ne uplaćuje dogovorenu alimentaciju (umesto 600 evra mesečno uplaćuje mnogo niže sume). Sudija je odbio zahtev podnositelja, navodeći da postoji bojazan da će on, ukoliko otputuje u inostranstvo, izbjeći svoju obavezu plaćanja alimentacije.

U decembru 2007. godine načelnik policije u Napulju naložio je podnositelju da vrati pasoš u policijsku stanicu, te je pasoš poništen. Podnositelj je u februaru 2008. godune ponovo podneo zahtev za izdavanje pasoša, sudiji koji je vodio postupak starateljstva, koji je ovaj odio, jer podnosilac još uvek nije platio alimentiaciju koju je dugovao.

Podnositelj se žalio protiv ove odluke, navodeći da takva odluka predstavlja mešanje u njegovo pravo na slobodu kretanja. Žalbeni sud je odbio ovu žalbu uz obrazloženje da podnositelj nije platio alimentaciju, što je okolnost koja predstavlja zakonitu osnovu da se podnositelju odbije izdavanje pasoša, u skladu s najboljim interesima deteta.

Avgusta 2012. godine, podnositelj je sudiji koji je vodio postupak starateljstva podneo zahtev za izdavanje pasoša za decu. Sudija je ovaj zahtev odbio, navodeći da postupak za razvod još nije okončan te da je njegova supruga, s kojom deca žive, prigovorila njegovom zahtevu, uz navod da on alimentaciju ne plaća od 2007. godine, te da je čak i krivični postupak u vezi sa ovim, u toku.


Podnositelj predstavke se obratio ESLJP, pri čemu se žalio na mešanje u njegov privatni život i slobodu kretanja. On je naročito istakao da ne postoji nikakva norma koja zabranjuje roditeljima koji ne plaćaju alimentaciju da poseduju putnu ispravu i da unesu imena svoje dece u njega. On se pozvao na član 2. Protokola broj 4 uz Konvenciju.

U svom razmatranju da li je član 2 Protokola 4 povređen, Sud je primetio da domaći sudovi nisu ispitivali ličnu situaciju podnositelja niti njegovu mogućnost da plati dugovane iznose, već su automatski primenili zabranu izdavanja putne isprave, uzimajući u obzir samo finansijske interese podnositeljeve dece i njegove bivše supruge. Takođe, Sud je konstatovao da u pogledu naplate dugovanja za izdržavanje, postoje evropski i međunarodni mehanizmi saradnje u građanskim stvarima, kojima bi ovo potraživanje bilo zaštićeno, da domaći sudovi ovu okolnost nisu uzimali u obzir, već su se ograničili na utvrđivanje da podnositelj odlaskom u inostranstvo može izbeći obavezu plaćanja alimentacije. Sud je smatrao da je podnositelj bio podvrgnut automatskoj blanketnoj meri, čije trajanje nije bilo ograničeno. Uz to, Sud je primetio da od 2008. godine domaći sudovi nisu preispitali razloge za određivanje ove mere, niti njenu proporcionalnost. Sud smatra da se automatsko određivanje takve mere, na neograničeno vreme i bez uzimanja u obzir individualne situacije podnositelja ne može smatrati nužnim u demokratskom društvu.

Stoga je utvrdio da je došlo do povrede prava na slobodu kretanja.