Postupak u ovom predmetu je pokrenut predstavkom protiv Republike Austrije, koju je Sudu podneo austrijski državljanin g. Ernst Walter Stummer (podnosilac predstavke), sredinom oktobra 2002.g.

Podnosilac se žalio da je doživeo diskriminaciju na taj način što kao zaposleni zatvorenik nije uključen u sistem penzionog osiguranja, pa da iz tog razloga nije ostvario pravo na penziju. Veće Suda, kome je predmet dodeljen predmet, ustupilo je nadležnost Velikom veću, nakon što nijedna stranka nije prigovorila ustupanju.
Podnosilac je rođen 1938.godine i živi u Beču.

Oko dvadeset osam godina svog života proveo je u zatvoru. Dugi niz godina radio je u zatvorskoj kuhinji i pekari. Tek od 01.01.1994.g. bio je uključen u sistem osiguranja za slučaj nezaposlenosti u pogledu vremena koje je proveo radeći u zatvoru. Kada je u martu 1999.g. tražio prevremenu penziju njegov zahtev je odbijen iz razloga što nije sakupio 240 radnih meseci, koji su predstavljali uslov za prevremenu penziju. Podneo je Radnom i socijalnom sudu tužbu protiv Penzione kancelarije. Smatrao je da se vreme tokom kojeg je radio u zatvoru mora uzeti u obzir u svrhu ovene njegovog ostvarenog penzionog prava. Njegova tužba je odbijena. Žalbeni sud u Beču je odbio žalbu podnosioca. Stav suda je bio da nije na pravosudnim organima već na zakonodavcu da odluči da li će promeniti zakonske odredbe vezano za penziono osiguranje zatvorenika. Vrhovni sud je odbio reviziju koju je uložio podnosilac.

NAVODNA POVREDA ČLANA 14 KONVENCIJE ZAJEDNO SA ČLANOM 1 PROTOKOLA BR.1
Član 14 – zabrana diskriminacije
Član 1 Protokola br.1 – neometano uživanje imovine
Sud ponavlja da član 14 dopunjuje ostale materijalne odredbe Konvencije i njenih Protokola. Prema ustaljenoj praksi Suda, načela koja se uopšteno primenjuju u slučajevima člana 1 Protokola br.1 jednako su važna kad se radi o socijalnoj pomoći. Ovaj član ne garantuje pravo na sticanje imovine. Da je podnosilac bio u sistemu penzionog osiguranja za rad koji je obavljao u zatvoru, sakupio bi dovoljan broj meseci osiguranja i ostvario bi pravo na penziju. Vlada je tvrdila da su podnosiočeva primanja u zatvoru bila nedovoljna za plaćanje doprinosa penzionom sistemu.
Diskriminacija znači različito postupanje, bez objektivnog i razumnog opravdanja, sa osobama u relevantno sličnim situacijama. Države ugovornice imaju određenu slobodu ocene po pitanju kada je opravdana različitost postupanja. Takođe ta sloboda postoji prilikom odlučivanja o opštim merama ekonomske ili socijalne politike. Sud primećuje da se rad u zatvoru razlikuje od rada redovnih zaposlenih. Cilj mu je prvenstveno rehabilitacija i resocijalizacija, ali ono što je odlučujuće jeste priroda i cilj rada kao potreba snabdevanja za stariju životnu dob. Sud zatim prihvata tvrdnje Vlade vezano za plaćanje doprinosa pa ovakvo postupanje Države smatra legitimnim. U evropskim zemljama tek se razvija trend uključivanja zatvorenika u sistem socijalnog osiguranja. Tokom perioda kada se podnosilac nalazio u zatvoru svuda su važila pravila koja ne podržavaju ovaj trend. Dakle, nije došlo do povrede člana 14 uzetog zajedno sa članom1 Protokola br.1 Konvencije (10:7).

NAVODNA POVREDA ČLANA 4 KONVENCIJE
- Zabrana prisilnog rada (st.2)
U pitanju je rad u skladu sa članom 4 st.3 (a) Konvencije, a to je rad koji se od osobe zahteva na redovnom izdržavanju kazne. Nije došlo do povrede ovog člana(16:1).
Presuda nije doneta jednoglasno.