Član 3
- Ponižavajuće kažnjavanje
- Nečovečno kažnjavanje
„Zatvorski režim koji se primenjuje na osuđene na kaznu doživotnog zatvora ne obezbeđuje odgovarajuće mogućnosti za njihovu rehabilitaciju kako bi izdejstvovali smanjenje kazne: povreda
Ova dvojica podnosilaca predstavki su služili kazne doživotnog zatvora: prvi podnosilac predstavke bez, a drugi sa mogućnošću ublažavanja. Kazne su služili u skladu sa strogim zatvorskim režimom, koji je podrazumevao njihovo držanje u stalno zaključanim ćelijama veći deo dana i izolaciju od ostalih zatvorenika. Oni su se u svojim predstavkama žalili Sudu na uslove lišenja slobode (član 3) i nepostojanje delotvornog pravnog leka (član 13).
Kazna doživotnog zatvora bez mogućnosti ublažavanja i nepostojanja mogućnosti za rehabilitaciju je u Bugarskoj uvedena decembra 1998.godine, nakon ukidanja smrtne kazne. Pored nje postoji i obična kazna doživotnog zatvora koja se može ublažiti. Bugarski predsednik, od 13.oktobra 2006.godine, ima diskreciono pravo na ublažavanje svih doživotnih kazni zatvora, uključujući i one bez mogućnosti ublažavanja. Ustavni sud je 2012.godine doneo odluku da ovlašćenje za pomilovanje ne sme da se vrši na proizvoljan način, već u skladu sa ustavnim načelima i pozitivnim promenama ličnosti kod osuđenika. Komisija za pomilovanje je ustanovljena 2012.godine, kako bi savetovala predsednika.
Podnosioci predstavki su tvrdili da su muke i patnja koju su trpeli usled kumulativnog efekta lišenja slobode i trajanja lišenja slobode (12 odnosno 14 godina) prevazišli nivo patnje svojstven lišenju slobode i minimalni nivo surovosti da bi došlo do povrede člana 3. One su stoga predstavljale nečovečno i ponižavajuće postupanje.
Zaključak: povreda (jednoglasno)
Stav suda je da kazna doživotnog zatvora bez mogućnosti njenog smanjenja (prvi podnosilac predstavke) može da dovede do povrede člana 3. U svrhu člana 3 je dovoljno da je takvu kaznu moguće smanjiti de jure i de facto. Zatvorenik koji služi doživotnu kaznu ima pravo da na početku služenja kazne zna šta treba da učini da bi moglo da se razmatra njegovo puštanje na slobodu i pod kojim uslovima, uključujući i kada će se njegova kazna preispitivati ili kada on može podneti molbu za njeno preispitivanje. Od 2006.godine, kada je uvedena mogućnost pomilovanja, nisu bili jasni mehanizmi po kojima predsednik vrši svoje ovlašćenje. Od 2012.godine prilično je jasno na koji način predsednik vrši svoje ovlašćenje pa se može smatrati da je prvi podnosilac predstavke od tada znao da postoji mehanizam koji omogućava razmatranje mogućnosti da bude pušten na slobodu ili da mu se ublaži kazna. Sud je morao da razmotri i da li mu je stvarno pružena prilika da se popravi. Konvencija ne jemči pravo na rehabilitaciju samo po sebi, ali od vlasti iziskuje da da zatvorenicima osuđenim na doživotnu kaznu, pruži šansu, koliko god ona daleka bila, da jednog dana povrate svoju slobodu. Štetne posledice strogog zatvorskog režima, uz nezadovoljavajuće materijalne uslove u kojima je držan, su sigurno ozbiljno oslabili mogućnost njegovog popravljanja, a time i gajenja realne nade da će možda jednog dana ostvariti i dokazati svoj napredak, i izdejstvovati smanjenje kazne.
Sud je jednoglasno utvrdio da je prekršen član 13 zato što podnosioci predstavki nisu imali delotvoran pravni lek, shodno bugarskom zakonu, da se žale na uslove lišenja slobode.
Član 46: Da bi propisno izvršila presudu, Bugarska treba da sprovede reformu pravnog okvira kojim se uređuje zatvorski režim koji se primenjuje na lica osuđena na kaznu doživotnog zatvora sa ili bez mogućnosti ranijeg puštanja na slobodu.
Član 41: sud je na ime nematerijalne štete koju su podnosioci predstavki pretrpeli zbog uslova lišenja slobode dodelio 4.000 EUR prvom i 3.000 EUR drugom podnosiocu predstavke, koji iznosi predstavljaju pravično zadovoljenje.