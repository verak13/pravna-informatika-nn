Od jula 2003. godine do marta 2005. godine, holandske trupe su bile u sastavu Snaga za stabilizaciju u Iraku (Stabilisation Force in Iraq (SFIR)). One su bile stacionirane u jugoistočnom Iraku kao deo Multinacionalne divizije Jugoistok (MND-JI), koja je bila pod komandom jednog oficira oružanih snaga Velike Britanije. Učestvovanje holandskih snaga u MND-JI je bilo regulisano Memorandumom o razumijevanju između Velike Britanije i Kraljevine Nizozemske, a Ratna pravila su bila aneks uz taj memorandum. Oba dokumenta su bila klasifikovana kao poverljiva.

Podnositelj predstavke je otac iračkog državljanina koji je poginuo u aprilu 2004. godine usled rana uzrokovanih mecima koje je zadobio kada je na automobil, u kojem se nalazio kao putnik, otvorena vatra nakon što je prošao kontrolni punkt u brzini. Kontrolni punkt su u to vreme držali članovi Iračkog korpusa za civilnu odbranu (IKCO), kojima se pridružila jedna patrola holandskih vojnika koji su stigli na lice mesta nakon što je na kontrolni punkt otvorena vatra iz jednog drugog vozila nekoliko minuta pre incidenta u kojem je ubijen sin podnositelja predstavke. Jedan od holandskih vojnika je priznao da je više puta otvorio vatru na automobil u kojem je putovao sin podnositelja predstavke, ali je tvrdio da je to učinio u samoodbrani, verujući da se našao pod vatrom koja je otvorena iz vozila. Nakon istrage koju je preduzela Kraljevska vojna policija, vojni tužilac je zaključio da je sin podnositelja predstavke verovatno pogođen iračkim metkom te da je holandski vojnik delovao u samoodbrani. Dakle, on je odlučio da okonča istragu. Tu odluku je potvrdio Vojno odeljenje Apelacionog suda, koji je zaključio da je vojnik reagovao na otvaranje vatre iz vlastitih redova, pogrešno misleći da je vatra otvorena iz vozila, da je on, imajući u vidu te okolnosti, delovao u granicama primljenih uputstava, te da je odluka da se on krivično ne goni opravdana.

U svojoj predstavci Evropskom sudu, podnositelj predstavke se žalio na povredu člana 2. Konvencije zbog toga što istraga nije bila nezavisna i dovoljno efikasna. Dana 9. jula 2013. godine, Veće Suda je odlučilo da ustupi nadležnost Velikom veću.
Pravo – član 1 (jurisdikcija): Vlada je uložila preliminarni prigovor da žalbeni navodi ne potpadaju pod teritorijalnu jurisdikciju Holandije budući da tu vlast vrše drugi: ili Sjedinjene Države ili Ujedinjeno Kraljevstvo određene na osnovu Rezolucije 1483 Saveta bezbednosti UN, ili samo Ujedinjeno Kraljevstvo, kao “vodeća nacija” na jugoistoku Iraka koja ima komandu nad holandskim kontigentom SFIR-a.

Odbijajući taj argument, Sud je istakao da činjenica, da neka država ugovornica izvršava neku odluku ili nalog koji je izdala neka strana država, nije po sebi dovoljna da oslobodi državu ugovornicu njenih obaveza na osnovu Konvencije i da Holandija ne može biti oslobođena “jurisdikcije” prostom činjenicom da je prihvatila da bude pod operativnom kontrolom komandujućeg oficira Ujedinjenog Kraljevstva.

Ona je preuzela odgovornost za pružanje sigurnosti u području gdje su njene trupe bile stacionirane, izuzevši druge države učesnice, te je tamo zadržala punu komandu nad svojim kontigentom. Nije relevantna ni činjenica da je kontrolni punkt gdje se desila pucnjava formalno držalo osoblje IKCO-a jer je IKCO bio pod nadzorom i ovlašću oficira koalicionih snaga. Prema tome, holandske trupe nisu bile na raspolaganju nekoj stranoj vlasti ili pod isključivim vodstvom ili kontrolom neke druge države.

Fatalna pucnjava se desila na kontrolnom punktu koji je držalo osoblje pod komandom i direktnim nadzorom holandskog vojnog oficira, koji je uspostavljen u okviru obavljanja misije SFIR-a koja je predviđena na osnovu Rezolucije 1483 SBUN. Dakle, ona se desila pod “jurisdikcijom” Holandije.
Zaključak: preliminarni prigovor odbijen (jednoglasno).

Član 2 (proceduralni aspekt): Sud nije prihvatio navod podnositelja predstavke da istraga nije bila nezavisna. Nisu postojali dokazi da je činjenica, da je jedinica Kraljevske vojne policije, koja je sprovela prvobitnu istragu, delila kvartove s vojnim osobljem koje je navodno odgovorno za smrt, ugrozila po sebi njenu neyavisnost do te mere da je izmenila kvalitet istrage. Ni činjenica da se javni tužilac u velikoj meri pozvao na izveštaje Kraljevske vojne policije ne pokreće to pitanje zbog toga što se javni tužioci neizostavno oslanjaju na policiju da bi dobili informacije i podršku. U vezi s vojnim oficirom koji je učestvovao kao sudija u Vojnom veću Apelacionog suda koje je potvrdilo odluku o nesprovođenju krivičnog gonjenja protiv holandskog vojnog oficira koji je pucao na automobil, Sud je istakao da su se u sastavu Vojnog vijeća nalazila dva civilna člana Apelacionog suda i jedan vojni član. Vojni član je bio viši oficir koji je imao kvalifikacije sa to sudijsko mjesto, te su se ista pravila funkcionalne neovisnosti i nepristrasnosti primenjivala na njega, kao i na civilne sudije. Dakle, Vojno veće je pružilo dovoljne garancije nezavisnosti u smislu člana 2.

Međutim, u pogledu delotvornosti istrage, Sud je ustanovio da je ona bila obeležena nizom nedostataka. Ono što je značajno je da se Vojno veće Apelacionog suda ograničilo na zaključak da je oficir koji je otvorio vatru delovao u samoodbrani, reagirajući greškom na vatru koja je došla iz njegovih vlastitih redova s druge strane puta, a da nije razmotrilo izvesne aspekte koji su relevantni za pitanje proporcionalnosti pribegavanja sili, a naročito da li je ispaljeno više metaka nego što je bilo potrebno te da li je pucnjava prestala čim je situacija to dozvolila. Dokumenti koji sadrže potencijalno relevantne informacije za ta pitnja nisu bili na raspolaganju Vojnom veću u to vreme. Tako zapisnik o izjavama osoblja IKCO-a koje je čuvalo kontrolni punkt u vreme pucnjave i spisak imena osoblja IKCO-a koje je pucalo iz svog oružja nisu priloženi spisu.

Osim toga, oficir koji je otvorio vatru je ispitan tek šest sati nakon pucnjave. Iako ne postoji dokaz da se radi o manipulaciji, činjenica da odgovarajući koraci nisu preduzeti da bi se smanjio rizik od njegovog tajnog dogovaranja s drugim svedocima je predstavljala jedan drugi nedostatak. U vezi s autopsijom, ona je obavljena bez prisustva bilo kakve kvalifikovane odgovorne osobe iz Holandije. Nalaz patologa je bio ekstremno kratak, nedostajali su mu detalji te nije sadržavao nikakve fotografije. Konačno, fragmenti metala koji su identifikovani kao fragmenti metka koji su izvađeni iz tela – potencijalno važni materijalni dokazi – nisu sačuvani ni ispitani u odgovarajućim uslovima te su potom nestali pod nepoznatim okolnostima.

Ukratko, istraga o okolnostima u vezi sa smrću nije zadovoljila standarde koji proizilaze iz člana 2. zbog toga što dokumenti koji su sadržavali važne informacije nisu bili na raspolaganju ni sudskim vlastima, a ni podnositelju predstavke; nikakve mere opreza nisu poduzete da bi se onemogućilo da se oficir koji je otvorio vatru tajno dogovora s drugim svedocima pre nego što je bio ispitan; nije preduzeto ništa da bi se obavila autopsija pod uslovima dostojnim istrage o mogućoj krivičnoj odgovornosti jednog državnog agenta, a izveštaj o autopsiji je bio neadekvatan; konačno, važni materijalni dokazi su zagubljeni pod nepoznatim okolnostima. Ne može se reći da su ti propusti bili neizbežni, čak i u posebno teškim uslovima koji su vladali u Iraku u relevantno vreme.
Zaključak: povreda (jednoglasno).