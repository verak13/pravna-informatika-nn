Postupak u ovom predmetu je pokrenut na osnovu četiri predstavke protiv Ujedinjenog Kraljevstva i Severne Irske koje su Sudu podnela četiri britanska državljanina, 2010.godine. Podnosioci predstavke su se žalili da im domaće pravo nije osiguralo adekvatnu zaštitu prava na ispovedanje njihove vere.

Prva podnositeljka predstavke, gospođa Eweida, prvobitno je neko vreme živela u Egiptu i ona je koptska hrišćanka. Radila je za British Airways, koja kompanija je tražila odgovarajuću uniformu kao uslov za obavljanje posla na radnom mestu. U maju 2006.godine je otvoreno nosila oko vrata krstić na lančiću, a menadžer ju je zamolio da ga sakrije pod uniformu. Podnela je tužbu zbog diskriminacije po osnovu člana 9 Konvencije, ali ju je sud odbio.

Druga podnositeljka predstavke, gospođa Chaplin je takođe pobožna hrišćanka. Ona veruje da skidanje krstića predstavlja kršenje njene vere. Ona je medicinska sestra i od nje se očekivalo da, ako nosi nakit na radnom mestu, on bude diskretan. Uvedene su nove uniforme sa V- izrezom, pa nije mogla da nosi krstić na lančiću oko vrata, jer je njena molba da ga ipak nosi bila odbijena. Podnela je tužbu žaleći se na direktnu i indirektnu diskriminaciju na verskoj osnovi.

Treća podnositeljka predstavke, gospođa Ladele je hrišćanka koja smatra da su istopolne zajednice u suprotnosti sa Božjim zakonom. Bila je matičar i bila je prinuđena da registruje partnerstva između osoba istog pola.

Četvrti podnosilac predstavke, gospodin McFarlane je pobožni hrišćanin a istovremeno je bio starešina velike multikulturalne crkve u Bristolu. On duboko veruje da Biblija kaže da je homoseksualizam greh i da on ne bi trebalo da radi ništa što direktno podržava takve aktivnosti.

NAVODNA POVREDA ČLANA 9 KONVENCIJE
- Pravo na slobodu misli, savesti i vere.
Prva i druga podnositeljka predstavke i četvrti podnosilac predstavke su se žalili na sankcije koje su doživeli na poslu zbog svojih religijskih uverenja i postupanja. Stav Suda je da sloboda veroispovesti pojedinca ne sme da ugrožava druge i da Država u ovoj oblasti ima široko polje slobodne procene.

Sud presuđuje:
a. Sa pet glasova za i dva protiv da je došlo do povrede člana 9 u odnosu na prvu podnositeljku predstavke i da nije potrebno posebno ispitivati njenu predstavku na osnovu člana 14 u vezi sa članom 9;
b. Jednoglasno da nije bilo povrede člana 9 zasebno ni u vezi sa članom 14, u odnosu na drugu podnositeljku predstavke;
c. Sa 5 glasova za i dva protiv da nije bilo povrede člana 14 u vezi sa članom 9, u odnosu na treću podnositeljku predstavke;
d. Jednoglasno da nije bilo povrede člana 9 zasebno ni u vezi sa članom 14, u odnosu na četvrtog podnosioca predstavke
e. Naknadu nematerijalne štete je sa pet glasova za i dva protiv dobila prva podnositeljka predstavke.