Ovaj predmet je pokrenut predstavkom protiv Savezne Republike Nemačke koju je Sudu podneo državljanin Sijera Leonea, g.Abu Baka Džaloh (podnosilac predstavke), krajem januara 2000.godine.
Veće je ustupilo nadležnost Velikom veću, na šta nijedna strana nije imala prigovor.

Podnosilac je rođen 1965.g. i živi u Kelnu (Nemačka). Četiri policajca u civilu su krajem oktobra 1993 g. primetila, u više navrata, da je podnosilac iz svojih usta izvadio malu plastičnu vrećicu (tzv.mehur) i predao drugom licu u zamenu za novac. Kada su pošli da ga uhapse on je progutao drugu vrećicu koja mu je još uvek bila u ustima. Policijski službenici nisu našli drogu kod podnosioca. Kako ne bi bilo odlaganja, javni tužilac je naložio da lekar da emetike podnosiocu kako bi došlo do izbacivanja vrećice iz tela. Država je tvrdila da je lekar pitao podnosioca o opštem zdravstvenom stanju, a podnosilac je tvrdio da nije bilo tako. Zatim je podnosilac pritvoren. Navodno je nakon terapije mogao da poje samo supu, a iz nosa mu je curila krv. Na lekarskom pregledu su uočene iritacije stomaka. Osuđen je za trgovinu drogom i izrečena mu je uslovna kazna.
Drugostepeni sud je potvrdio prvostepenu presudu, smanjio dužinu kazne i naložio oduzimanje novca koji je nađen kod podnosioca, smatrajući da predstavlja prihod od prodaje droge. Savezni ustavni sud je zaključio da podnosilac nije iskoristio sve raspoložive pravne lekove da ospori mere pred krivičnim sudom.

NAVODNO KRŠENJE ČLANA 3 KONVENCIJE
- niko ne sme biti podvrgnut mučenju ili nečovečnom ili ponižavajućem postupanju ili kažnjavanju
Prema podnosiocu predstavke prisilno davanje emetika predstavlja ozbiljno mešanje u njegov fizički integritet i ozbiljnu pretnju po njegov život, budući da su emetici koji su korišćeni mogli da izazovu negativne efekte opasne po život. Tvrdio je da je cilj davanja emetika bio da se on zastraši i ponizi nepoštovanjem njegovog ljudskog dostojanstva. Prema državi, prisilno davanje emetika predstavlja samo neznatne rizike po zdravlje.
Prema ustaljenoj sudskoj praksi Suda, loše postupanje mora da ima određeni minimum težine da bi moglo da pripadne delokrugu člana 3. Sud zaključuje da je prekršen član 3 Konvencije (10:7).

NAVODNA POVREDA ČLANA 8 KONVENCIJE
- Svako ima pravo na poštovanje svog privatnog...života.
Sud zaključuje da se po članu 8 ne pokreće novo pitanje (12:5).

NAVODNA POVREDA ČLANA 6 KONVENCIJE
- Pravo na pravičnu raspravu pred sudom.
Sud ponavlja da je njegova dužnost, shodno članu 19 Konvencije, da obezbedi poštovanje obaveza koje preduzimaju ugovorne strane Konvencije. U utvrđivanju da li je čitav postupak bio pravičan mora se uzeti u obzir da li su bila poštovana prava odbrane. Upotreba dokaza dobijenih kršenjem člana 3 u krivičnom postupku otvara ozbiljna pitanja pravičnosti tog postupka. Dakle, došlo je do povrede člana 6 stav 1 Konvencije (11:6).

PRIMENA ČLANA 41 KONVENCIJE
- Pravično zadovoljenje oštećenoj stranci.
Sud je dosudio određene iznose na ime nematerijalne odštete i sudskih i ostalih troškova (11:6).
Izdvojena mišljenja.