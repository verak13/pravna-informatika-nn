Na osnovu 30 pojedinačnih predstavki formiran je predmet. Podnosioci predstavki su srpski državljani, i bili su rezervisti koje je Jugoslovenska vojska mobilisala tokom intervencije Organizacije severnoatlanskog pakta u Srbiji. Bili su u vojnoj službi od marta do juna 1999. i na osnovu toga imali su pravo na određene dnevnice, putne i druge troškove, koje je Vlada nakon demobilizacije odbila da ispuni. Osnovni sud u Nišu presudio je protiv podnosilaca predstavki, zbog neblagovremene tužbe, što je, po žalbi potvrdio Apelacioni sud. Zatim su se žalili Ustavnom sudu, jer odluka Apelacionog suda u Nišu nije bila dosledna odlukama drugih apelacionih sudova u Srbiji.
Sud je jednoglasno odlučio da predstavke združi, i proglasio većinom glasova pritužbe po članu 14. Konvencije u vezi sa članom 1. Protokola broj 1, kao i pritužbe prema članu 1. Protokola broj 12, dopuštenim, a jednoglasno preostale pritužbe nedopuštenim. sud je utvrdio glasovima 6 prema 1 da je došlo do povrede člana 14. Konvencije u vezi sa članom 1. Protokola broj 1 i jednoglasno da nema potrebe da se pritužbe prema članu 1. Protokola broj 12 posebno razmatraju. Utvrđeno je i glasovima 6 prema 1 da Tužena vlada mora, u roku od šest meseci od datuma kada ova presuda postane pravosnažna u skladu sa članom 44. stav 2. Konvencije, preduzeti sve odgovarajuće mere da obezbedi isplatu predmetnih ratnih dnevnica bez diskriminacije svima onima koji na njih imaju pravo, pri čemu se podrazumeva da u vezi sa tim može biti neophodna određena razumna i brza činjenična i/ili administrativna verifikacija. Sud je odlučio većinom glasova da odloži, u periodu od šest meseci od datuma kada ova presuda postane pravosnažna, sve slične predstavke koje su već podnete Sudu, bez štete za ovlašćenje Suda da u svakom trenutku proglasi nedopuštenim svaki takav predmet ili da ga skine sa liste slučajeva u skladu sa Konvencijom. Sud odbija jednoglasno zahteve podnosilaca predstavke za pravično zadovoljenje. U okviru presude postoji izdvojeno mišljenje sudije o povredi člana 14. Konvencije u vezi sa članom 1. Protokola 1.
