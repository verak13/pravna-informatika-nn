Postupak u ovome predmetu pokrenut je na osnovu predstavke koju je protiv Ruske Federacije u aprilu 2003. godine podneo ruski državljanin g. Sergey Aleksandrovich Zolotukhin.

Dana 4. januara 2002. godine ujutro, podnosilac je priveden u policijsku stanicu u svrhu utvrđivanja načina na koji je doveo svoju devojku, gđicu P., u vojni objekat sa ograničenim pristupom.

Prema izveštaju policije, on je bio u alkoholisanom stanju, ponašao se drsko, koristio nepristojne reči, pretio policijskim službenicima i pokušao da pobegne. Istog dana, okružni sud u Gribanovskiyu ga je proglasio krivim za vređanje policijskih službenika i kršenje javnog reda po dolasku u policijsku stanicu. Sud ga je proglasio krivim za prekršaj iz člana 158. Prekršajnog zakona, za šta je podnositelju je izrečena prekršajna kazna od tri dana zatvora. U presudi je naznačeno da protiv odluke o kazni nije dopuštena žalba te da stupa na snagu odmah.

Nakon toga, 23. januara 2002. godine, pokrenut je krivični postupak protiv podnosioca zbog sumnje da je počinio „krivično delo protiv javnog reda, uključujući opiranje policijskom službeniku koji je rešavao povredu javnog reda" – krivično delo iz člana 213. stav 2. (b) Krivičnog zakona, dana 4. januara 2002. godine u policijskoj stanici, dakle, u vezi sa istim događajima. Narednog dana podnositelj je pritvoren. Dana 1. februara 2002. godine pokrenuta su još dva postupka protiv podnositelja za druge optužbe, koje su u vezi sa istim incidentom.

Dana 2. decembra 2002. godine, Okružni sud u Gribanovskiyu je doneo presudu. U odnosu na delo iz člana 213. stav 2., Okružni sud je oslobodio podnositelja iz razloga što je već izdržao kaznu od tri dana prekršajnog zatvora za ta ista dela (čija je kvalifikacija data u članu 158. i 165. Prekršajnog zakona), protiv koje sudske odluke nije uložena žalba, niti je ta odluka ukinuta. Sud je smatrao da u radnjama optuženog nema naznaka koje navode na krivično delo iz člana 213. stav 2. (b) te ga oslobađa ove optužbe.

U odnosu na druge dve optužbe, okružni sud je podnosioca proglasio krivim za vređanje službenog lica prema članu 319. Krivičnog zakona. Utvrdio je da je podnosilac psovao majora K. i pretio mu dok je ovaj pisao izveštaj o počinjenim prekršajima iz člana 158. i 165. u policijskoj stanici. Takođe, Okružni sud je proglasio podnosioca krivim za pretnju službenom licu prema članu 318. stav 1. Krivičnog zakona. Na temelju izjava majora K., pukovnika N. i devojke podnosioca, utvrdio je da su, nakon što je završen izveštaj o počinjenom prekršaju, podnosilac i njegova devojka odvedeni automobilom u regionalnu policijsku stanicu Gribanovskiy, te da je tokom vožnje, u automobilu podnosilac nastavio psovati K, pljunuo ga i rekao da će ga, kad bude pušten na slobodu, ubiti i pobeći, a imajući u vidu da je podnosilac od ranije bio poznat po svom nasilničkom ponašanju, Major K. je pretnje ozbiljno shvatio. Dana 15. aprila 2003. godine, Regionalni sud u Voronezhu je u skraćenom postupku po žalbi potvrdio presudu.

Podnositelj se obratio ESLJP jer smatra da je dva puta gonjen u vezi s istim delom, nakon što je već odslužio tri dana pritvora zvog remećenja javnog reda, čime je prekršen člana 4. Protokola br. 7. uz Konvenciju.

Presudom Veća od 7. juna 2007. godine, Sud je jednoglasno odlučio da je član 4. Protokola broj 7 prekršen.
Predmet je prosleđen Velikom veću na zahtev Vlade.

U pogledu identičnosti dela, Sud je odlučio da detaljno definiše šta treba podrazumevati pod terminom “isto krivično djelo” u smislu Konvencije. Nakon ispitivanja opsega prava da se ne bude suđen ili kažnjen dvaput, kao što je predviđeno drugim međunarodnim instrumentima, naročito Paktom o građanskim i političkim pravima Ujedinjenih nacija, Poveljom o osnovnim pravima Evropske unije i Američkom konvencijom o ljudskim pravima, Sud je istakao da član 4. Protokola broj 7 treba shvatiti na način da zabranjuje krivično gonjenje ili suđenje osobi za drugo krivično delo u meri u kojoj ono proizilazi iz identičnih činjenica ili činjenica koje su “suštinski” iste kao one koje se odnose na prvo krivično delo.

Ta garancija se primjenjuje kada se pokrene postupak nakon što je prethodna oslobađajuća ili osuđujuća presuda dobila snagu res judicata.

U ovom predmetu se ne postavlja nikakvo pitanje u smislu člana 4. Protokola broj 7 u pogledu krivičnog gonjenja podnosioca predstavke na osnovu članova 319. i 318. Krivičnog zakona budući da su optužbe koje se odnose na njegovo ponašenje prema komandiru podnete samo jedanput i jedini put u okviru krivičnog postupka. Međutim, situacija je drugačija u pogledu izgredničkog ponašanja zbog kojeg je podnosilac predstavke prvo osuđen u prekršajnom postupku na osnovu člana 158. Zakona prekršajima, a potom krivično gonjen na osnovu člana 213. Krivičnog zakona.

Sud smatra da se činjenice iz dva postupka, prekršajnog i krivičnog, protiv podnosioca predstavke razlikuju samo po jednom elementu, tj. nasinoj pretnji policijskom službeniku, te bi ih trebalo smatrati suštinski istim.
U pogledu pitanja da li je došlo do dupliciranja postupka, Sud je, poput Veća, zaključio da se presuda u prekršajnom postupku, kojom je podnosilac predstavke osuđen na tri dana pritvora, treba smatrati konačnom odlukom. Činjenica da je podnosilac predstavke bio oslobođen u krivičnom postupku ne utiče na njegov žalbeni navod da je bio krivično gonjen dvaput za isto krivično delo.

Sud ponavlja da član 4. Protokola broj 7 sadrži tri različite garancije i propisuje (i) da se nikome ne može suditi, (ii) niko ne može biti osuđen ili (iii) kažnjen dvaput za isto krivično delo. Oslobađajuća presuda nije lišila podnosioca predstavke statusa žrtve budući da je bio oslobođen isključivo zbog toga što nije postojalo dovoljno dokaza protiv njega u krivičnom postupku. Ništa ne indicira da su ruske vlasti priznale u bilo kojem momentu kršenje principa non bis in idem. Ukratko, postupak pokrenut protiv podnosioca predstavke na osnovu člana 213. Krivičnog zakona se u osnovi odnosio na isto krivično delo kao što je ono za koje je već bio osuđen na osnovu člana 158. Zakona o prekršajima.

Veliko veće je donelo jednoglasnu odluku da član 4 Protokola 7 jeste povređen.