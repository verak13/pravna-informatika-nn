Postupak u ovom predmetu je pokrenut predstavkom koju su Sudu podnela četiri francuska državljanina, g. Lambert, gđa Lambert, g. Philippon i gđa Tuarze (podnosioci predstavke). Podnosioci predstavke su se naročito žalili da je obustava hidratacije i ishrane g.Vincenta Lamberta bila u suprotnosti sa čl.2 Konvencije, da je predstavljala zlostavljanje koje prerasta u torturu u smislu čl.3 Konvencije i povredu njegovog fizičkog integriteta u smislu čl.8 Konvencije. Veće kome je predmet dodeljen je ustupilo nadležnost Velikom veću. Javna rasprava je održana u Palati ljudskih prava u Strazburu.

Vincent Lambert je pretrpeo teške kranijalne povrede u saobraćajnoj nesreći koja se dogodila krajem septembra 2008.godine, zbog čega je ostao kvadriplegičan pa samim tim u stanju potpune zavisnosti. U februaru 2014.godine nalazio se u hroničnom vegetativnom stanju. Godine 2012. primećeno je da pruža otpor dnevnoj nezi, pa je doktor doneo odluku da se obustavi hranjenje pacijenta i da se redukuje hidratacija. Odluka je stupila na snagu u aprilu 2013.godine. Podnosioci su se obratili sudu sa zahtevom za hitni postupak. Sud je doneo privremenu meru u skladu sa zahtevima podnosilaca. Zatim se kolegijum lekara ponovo izjasnio za obustavu prehrane. Upravni sud je obustavio izvršenje ove odluke. U februaru 2014.godine Državno veće je donelo odluku da veštačenje poveri kolegijumu od tri lekara. Takođe je odbilo i zahtev podnosilaca da se Vincent Lambert premesti u specijalističku ustanovu za kontinuiranu negu. Državno veće je ukinulo presudu Upravnog suda i zaključilo da se odluka o obustavi ishrane i veštačke hidratacije ne može smatrati nezakonitom.

Član 2 – pravo na život
Član 3 – zabrana torture, nečovečnog ili ponižavajućeg postupanja ili kažnjavanja
Član 8 – pravo na poštovanje svog privatnog i porodičnog života, doma i prepiske
- Legitimacija podnosilaca predstavke da deluju u ime i za račun Vincenta Lamberta
Sud je zaključio da podnosioci predstavke nemaju legitimaciju da se pozivaju na povredu članova 2, 3 i 8 Konvencije u ime i za račun Vincenta Lamberta, ali je odbio i zahtev Rachel Lambert, Vincentove supruge, da zastupa svog supruga u svojstvu trećeg lica – umešača. Sud ističe da će ipak ispitai sva pitanja u pogledu merituma u vezi sa članom 2 Konvencije budući da su ih podnosioci predstavke pokrenuli u svoje lično ime.

NAVODNA POVREDA ČLANA 2 KONVENCIJE
Sud ističe da nikada nije odlučivao o pitanju koje je predmet ove predstavke, ali je ispitao veliki broj predmeta u vezi sa srodnim pitanjima. Član 2 opisuje da Država ima obavezu da preduzme odgovarajuće mere kako bi zaštitila živote osoba koje se nalaze pod njenom jurisdikcijom. Sud podseća da član 2 predstavlja jednu od najfundamentalnijih odredaba Konvencije. Zaključak Suda je da su se domaće vlasti povinovale svojim obavezama koje proističu iz člana 2 Konvencije, pa član 2 ne bi bio prekršen u slučaju izvršenja presude Državnog veća iz 2014.godine (sa 12 glasova naspram 5 glasova).

Izdvojena mišljenja se nalaze na HUDOC-u.