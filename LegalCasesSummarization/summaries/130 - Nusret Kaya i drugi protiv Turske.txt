Predmet je formiran na osnovu pet predstavki (br. 43750/06, 43752/06, 32054/08, 37753/08 i 60915/08) protiv Republike Turske čijih se pet državljana, gg. Nusret Kaya, Ahmet Gerez, Mehmet Şirin Bozçalı, Mesut Yurtsever i Mehmet Nuri Özen («podnosioci predstavki»), obratilo Sudu 4. oktobra 2006. (predstavke br. 43750/06 i 43752/06), 24. juna (predstavka br. 32054/08), 24. jula (predstavka br. 37753/08) i 25. novembra 2008. (predstavka br. 60915/08). Oni su naveli da su im je tokom boravka u zatvoru, zatvorski organi onemogućili da telefonske razgovore s rodbinom vode na kurdskom jeziku. Njihove su žalbe protiv ovih ograničenja odbačene.

Pravo – član 8.: Ograničenje nametnuto podnositeljima predstavke u pogledu telefonskih razgovora s rodbinom po osnovu toga što su podnositelji predstavke te razgovore želeli voditi na kurdskom jeziku, može se smatrati mešanjem u njihovo pravo na poštovanje porodičnog života i prepiske u svetlu člana 8., stava 1. Konvencije. Sporno pitanje se ne tiče slobode podnositelja predstavke da koriste jezik kao takav, već njihovog prava da održavaju smislenu komunikaciju sa svojim porodicama. Kao što se preporučuje u Evropskim zatvorskim pravilima* iz 2006., veoma je važno da zatvorski organi pomognu zatvorenicima da održavaju kontakte sa svojom bližom rodbinom. U ovom konkretnom predmetu, prema domaćem zakonu zatvorenicima je omogućeno da održavaju kontakt sa spoljnim svetom putem telefona. Zatvorske su vlasti, međutim, iz sigurnosnih razloga mogle nadzirati te razgovore, a da bi osigurale efikasan nadzor, od zatvorenika se tražilo da, u načelu, te razgovore vode isključivo na turskom jeziku. Međutim, turski zakon je predvideo i izuzetke od ovog pravila, budući da ne sadrži nikakve odredbe kojima se zabranjuje upotreba nekog drugog jezika osim turskog. Takva mogućnost je, međutim, zavisila od ispunjenosti određenih formalnih zahteva kao što je postupak u kojem zatvorski organi potvrđuju da osoba s kojom zatvorenik želi razgovarati zaista ne razume turski. Osim toga, iz pravila koja su tada bila merodavna kao i iz odluka domaćih vlasti vidljivo je da su troškove ovog postupka utvrđivanja snosili dotični zatvorenici.

Sud je, doduše, ranije utvrdio da određeni sigurnosni razlozi - sprečavanje rizika od bega - mogu opravdati primenu određenog zatvorskog režima, koji za sobom povlači zabranu prepiske između zatvorenika i njegove porodice na jeziku po njegovom izboru, kada se utvrdi da zatvorenik može koristiti jedan od odobrenih jezika. U tom smislu, u okolnostima ovog predmeta, sporni propis se primenjivao bez razlike na sve zatvorenike, bez obzira na pojedinačnu procenu sigurnosnih zahteva koji bi mogli biti opravdani ličnošću samog zatvorenika ili vrstom krivičnog dela zbog kojeg je zatvoren. Osim toga, domaće vlasti su bile svjesne, kada su razmatrale zahteve podnositelja predstavke da telefonske razgovore vode na kurdskom, da je to jedan od najčešćih jezika u upotrebi u Turskoj i da ga neki zatvorenici koriste kada komuniciraju sa svojim porodicama. Uprkos tome, oni, čini se, nisu predvidjeli sistem za prevođenje. Bilo je suštinski važno, u pogledu poštovanja porodičnog života, da zatvorski organi pomognu zatvorenicima da održe stvarne veze sa svojom bliskom rodbinom. S tim u vezi, tvrdnja zatvorenika da sa svojom porodicom komuniciraju na kurdskom jeziku i da je to jedini jezik koji njihova rodbina razume ne može biti dovedena u pitanje. Sud je ovu činjenicu smatrao veoma značajnom u ovom predmetu.

Dakle, praksa prema kojoj su podnositelji predstavke koji su izrazili želju da telefonsku konverzaciju sa svojim porodicama vode na kurdskom jeziku bili podvrgnuti prethodnom postupku u kojem se utvrđivalo da li oni zaista ne govore turski nije bila zasnovana na relevantnim i dovoljnim razlozima u kontekstu ograničenja koja su time nametnuta podnositeljima predstavke u njihovim kontaktima sa porodicama. Mešanje u pravo podnositelja predstavke da telefonske razgovore sa svojim članovima porodice vode na kurdskom jeziku se, prema tome, ne može smatrati nužnim. Ovo potvrđuje i činjenica da je naknadno došlo do izmene člana 88/2 p) Pravila, kojom su izmenjeni uslovi podnošenja zahteva za vođenje telefonskih razgovora na jeziku koji nije turski. Od izmene tog pravila pa nadalje, dovoljna je samo potpisana izjava u kojoj zatvorenik potvrđuje da on ili njegovi članovi porodice ne govore turski jezik.
Zaključak: povreda (pet glasova za i dva glasa protiv).

Član 41: 300 eura svakom podnositelju predstavke u odnosu na nematerijalnu štetu.