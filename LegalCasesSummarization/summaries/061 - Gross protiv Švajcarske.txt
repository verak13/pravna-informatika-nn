Predmet u ovom postupku je pokrenut predstavkom protiv Konfederacije Švajcarske koju je Sudu podnela švajcarska državljanka gđa Alda Gross (podnositeljka predstavke), dana 10. novembra 2010.godine. Pozivajući se na član 8 Konvencije, podnositeljka je navela da je povređeno njeno pravo da odluči kako će okončati svoj život. Početkom januara 2012. godine Vlada je obaveštena o predstavci. Takođe je odlučeno da se ovom predmetu da prioritet. Sredinom maja 2013.godine Veće je izreklo presudu u kojoj je većinom glasova utvrđeno da je došlo do povrede člana 8 Konvencije. U svom dopisu iz avgusta 2013.godine Vlada je zahtevala da se predmet uputi Velikom veću. Zahtev je usvojen u oktobru iste godine. Vlada je obavestila Sud da je podnositeljka preminula u novembru 2011.godine. Treća lica - umešači, razna udruženja, dobili su dozvolu Predsedika da se uključe u pisani postupak pred Većem.
Podnositeljka predstavke je rođena 1931.godine. Mnogo godina je izražavala želju da okonča svoj život. Objasnila je da je postajala sve slabija kako vreme prolazi i želela je da okonča svoj život uzimanjem smrtonosne doze natrijum pentobarbitala. Krajem oktobra 2008.godine psihijatar je predao svoje stručno mišljenje kako je podnositeljka predstavke bez sumnje u stanju da formira sopstveni sud. Doktor nije imao nikakvih primedbi da joj se prepiše smrtonosna doza leka, ali nije hteo sam da izda takav recept. Izjavio je da ne želi da leči lice o kome je dao stručno mišljenje. Bilo je i drugih medicinskih radnika koji su odbili da daju traženi recept. Ni preko domaćih sudova nije uspela da dobije recept, pa je preko punomoćnika podnela predstavku Sudu. Krajem oktobra 2011.godine uspela je da dobije traženi recept pa je okončala svoj život. Policija nije uspela da identifikuje nijednog rođaka preminule. Sud nije obavešten o smrti podnositeljke sve do januara 2014.godine.
Vlada je tražila da Sud proglasi predstavku neprihvatljivom na osnovu zloupotrebe prava na predstavku, obzirom na to da je podnositeljka već bila preminula. Pravni zastupnik preminule je tvrdio da nije imao saznanja da je ona mrtva sve dok nije primio podnesak Vlade od januara 2014.godine. Prepiska između njega i preminule išla je preko g.F, duhovnog savetnika preminule, koji ga nije obavestio o njenoj smrti na njen izričit zahtev, jer ona nije želela da se postupak pred Sudom prekine usled njene smrti jer je želela da „otvori put za druge ljude u njenoj situaciji“.
Veliko veće smatra da se činjenica i okolnosti smrti podnositeljke predstavke zaista tiču same suštine stvari koja je u osnovi njene pritužbe po Konvenciji. Takođe je moguće da bi te činjenice, da su bile poznate Veću, imale odlučujući uticaj na presudu Veća od maja 2013.godine kojom se zaključuje da je došlo do povrede člana 8 Konvencije. Sud smatra da je dovoljno jasno da je namernim izbegavanjem da se pravnom zastupniku dostavi informacija o njenoj smrti podnositeljka predstavke nameravala da dovede Sud u zabludu o stvari koja se ticala same suštine njene pritužbe po Konvenciji. Dakle, Sud prihvata prethodni prigovor Vlade da postupanje podnositeljke predstavke predstavlja zloupotrebu prava na predstavku.
Sud nalazi sa devet glasova naprema osam da je predstavka neprihvatljiva zbog toga što je podnositeljka predstavke zloupotrebila pravo na predstavku.