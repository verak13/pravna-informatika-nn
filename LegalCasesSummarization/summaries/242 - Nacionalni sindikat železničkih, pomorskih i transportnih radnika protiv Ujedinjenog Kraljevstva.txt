Pravo na štrajk solidarnosti (za razliku od primarnog štrajka) ograničeno je u Ujedinjenom Kraljevstvu 1980. godine, a postalo je nezakonito 1990. godine. Sekundarni štrajk ili štrajk solidarnosti u privredi jeste štrajk protiv poslodavca koji nije poslodavac u privrednom sporu i preduzima se da bi se izvršio posredan pritisak na poslodavca koji je uključen u spor.

2007. godine grupa od 20 radnika Preduzeća J, koji su svi bili članovi sindikata, prebačeni su u Preduzeće H. Dve godine kasnije oni su stupili u štrajk kada je Preduzeće H ukazalo na to da će uslove njihovih ugovora o radu svesti na nivo uslova drugih radnika. Štrajk je doveo do toga da Preduzeće H revidira svoju ponudu, koju su ovi radnici prvobitno odbili ali na kraju nisu imali izbora nego da je prihvate. U svojoj predstavci Evropskom sudu, sindikat podnosilac predstavke tvrdio je da je štrajk njegovih članova u Preduzeću H bio nedelotvoran zbog zakonske zabrane štrajka solidarnosti, jer je ta zabrana sprečila sindikat da organizuje štrajk solidarnosti u većem Preduzeću J. Sindikat podnosilac predstavke takođe se žalio da su pravila domaćeg prava kojima se uređuje organizovanje tajnog glasanja o štrajku previše stroga i detaljna. Zbog tih pravila poslodavac je uspeo da dobije sudsku naredbu kojom se sindikatu zabranjuje da organizuje štrajk zbog plata i uslova rada na osnovu toga što nije dovoljno jasno precizirao tačan opis posla uključenih radnika.

Pozivajući se na član 11 Konvencije, sindikat podnosilac predstavke naveo je da su ograničenje da se mora dati obaveštenje o tajnom glasanju o štrajku i potpuna zabrana štrajka solidarnosti umanjili njegovu mogućnost da zaštiti interese svojih članova.

Pravo - Član 11:
(a) Obaveštenje o tajnom glasanju o štrajku - Nije bilo osnova po kome bi Sud mogao da utvrdi da je došlo do zadiranja u ostvarivanje prava sindikata podnosioca predstavke po članu 11, osim toga da se od njega traži da ispuni procesne uslove predviđene u zakonu, što je sindikat podnosilac predstavke na kraju i uspeo da uradi. Iako je sindikat podnosilac predstavke imao određena kašnjenja u preduzimanju radnji usmerenih na zaštitu interesa svojih članova, on je uspeo da povede štrajk dva meseca kasnije, a taj je štrajk na kraju doveo do toga da poslodavac poboljša svoju ponudu prema članovima sindikata. Ta ponuda je prihvaćena i dobila je svoje dejstvo u formi kolektivnog ugovora ubrzo nakon toga. Sud je mogao samo da ispita pritužbe u svetlu konkretnih činjenica i ono što je situacija pokazala u stvarnosti jeste da je na kraju došlo do uspešnog kolektivnog delovanja sindikata podnosioca predstavke u ime njegovih članova.

Zaključak: predstavka je neprihvatljiva (očigledno neosnovana)

(b) Štrajk solidarnosti - Po prvi put je ovde Sud morao da utvrdi da li pravo na štrajk solidarnosti ulazi u područje delovanja člana 11. Veliko veće potvrdilo je u presudi u predmetu Demir i Baykara protiv Turske da Sud mora da uzme u obzir elemente međunarodnog prava, a ne samo Konvenciju, tumačenje tih elemenata od strane nadležnih organa, i praksu evropskih država u kojoj se ogledaju njihove zajedničke vrednosti. Štrajk solidarnosti se priznaje i štiti po Konvenciji br. 87 Međunarodne organizacije rada (MOR) Konvencija br. 87 i po Evropskoj Socijalnoj Povelji i bilo bi nedosledno da Sud u vezi sa članom 11 usvoji tumačenje obima slobode udruživanja sindikata koje bi bilo mnogo uže nego ono koje preovladava u međunarodnom pravu. Uz to, mnoge evropske države već dugo prihvataju štrajkove solidarnosti kao zakonitu formu sindikalnog delovanja. Zakonska zabrana štrajka solidarnosti tako je zadirala u pravo sindikata podnosioca predstavke na slobodu udruživanja. Nesporno je bilo da je to zadiranje bilo propisano zakonom, i to članom 224 Zakona o sindikatima i radnim odnosima iz 1992. godine. Sud se takođe uverio da je ta zabrana imala legitiman cilj da se zaštite prava i slobode drugih, što ne obuhvata samo poslodavca koji je neposredno uključen u spor, već i šire interese domaće privrede i javnosti na koju bi potencijalno mogao uticati prekid koji bi bio izazvan štrajkom solidarnosti, koji bi mogao biti i jači od primarrnog štrajka.

Što se tiče pitanja da li je to zadiranje bilo neophodno u demokratskom društvu, Sud nije trebalo da odluči da li samo po sebi pravo na štrajk treba da se posmatra kao suštinski element slobode udruživanja, pri čemu bi svako ograničenje ostvarivanja tog prava predstavljalo kršenje same suštine te slobode. Sindikat podnosilac predstavke ostvario je dva od elemenata slobode udruživanja koji su utvrđeni kao suštinski: pravo sindikata da pokuša da ubedi poslodavca da čuje što on ima da kaže u ime svojih članova i pravo da se uključuje u kolektivno pregovaranje.

Sud je odbio tvrdnju podnosioca predstavke da Stranama ugovornicama treba dati samo veoma malo polje slobodne procene u ovoj oblasti. Ovo nije bio slučaj u kojem je uvedeno ograničenje išlo do same suštine slobode sindikata, kao što je npr. raspuštanje sindikata. Širina polja slobodne procene u predmetima kao što je ovaj morala je da se ceni u svetlu relevantnih činilaca kao što su priroda i obim spornog ograničenja, cilj koji se nameravao postići i konkurentna prava i interesi drugih pojedinaca koji su morali da snose posljedice zbog neograničenog ostvarivanja tog prava. Stepen zajedničkog među članicama Saveta Evrope takođe je mogao biti relevantan, kao i postojanje međunarodnog konsenzusa koji se vidi u relevatnim međunarodnim instrumentima.
Priroda i obim zadiranja kojem je bio izložen sindikat podnosilac predstavke - koji je mogao voditi štrajk, iako ograničenog obima i sa ograničenim rezultatima - nisu pogađali samu suštinu slobode udruživanja podnosioca predstavke. Što se tiče predmeta zadiranja, suština ovog predmeta odnosila se na socijalnu i ekonomsku strategiju tužene države, sferu u kojoj je Sud obično dozvoljavao široko polje slobodne procene. Na taj zaključak nije uticala činjenica da je Ujedinjeno Kraljevstvo jedna od malog broja evropskih država koje su usvojile potpunu zabranu štrajka solidarnosti, niti negativna ocena sporne zabrane štrajkova solidarnosti koju su dali relevantni organi MOR-a i Evropske socijalne povelje, pošto su oni ovo pitanje posmatrali sa drugačijeg, opštijeg stanovišta.
Zabrana štrajkova solidarnosti ostala je nepromenjena preko dvadeset godina, bez obzira na dve promene vlade. To pokazuje demokratski konsenzus kojim se ta zabrana podržava i prihvatanje razloga za nju, koji se protežu kroz veliki spektar različitih političkih mišljenja u Ujedinjenom Kraljevstvu. To ukazuje i na to da su se u svojoj oceni kako se na najbolji mogući način može služiti širem javnom interesu u njihovoj zemlji u često napetom političkom, društvenom i ekonomskom kontekstu industrijskih odnosa, domaći zakonodavni organi oslonili na razloge koji su bili i relevantni i dovoljni za svrhe člana 11 Konvencije.

Sve u svemu, činjenice specifične situacije koja se osporava u ovom predmetu ne pokazuju da je došlo do neopravdanog zadiranja u pravo sindikata podnosioca predstavke na slobodu udruživanja, čije je suštinske elemente podnosilac predstavke imao mogućnost da ostvari: zastupajući svoje članove, pregovarajući sa poslodavcem u ime svojih članova koji su bili u sporu sa poslodavcem i organizujući štrajk tih članova na njihovom radnom mestu. U ovoj oblasti zakonodavne politike, a priznaje se da je veoma osetljiva, tužena država uživala je polje slobodne procene dovoljno široko da obuhvati postojeću zakonsku zabranu štrajka solidarnosti, pošto nije bilo osnova u okolnostima ovog predmeta za mišljenje da je funkcionisanje te zabrane u odnosu na sporne činjenice predstavljalo nesrazmerno ograničenje prava sindikata podnosioca predstavke po članu 11.

Zaključak: nije utvrđena povreda Konvencije (jednoglasno)