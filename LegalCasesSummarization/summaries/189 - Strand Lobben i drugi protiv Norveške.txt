deca X i Y, i njeni roditelji, S. Graff Lobben i L. Lobben. Prva podnositeljka predstavke, nakon rođenja sina 2008. godine, obratila se centru za socijalni rad radi dobijanja pomoći i smernica vezanih za majčinstvo te je pristala ostati u porodičnom centru tokom prvih meseci nakon porođaja kako bi nadležna tela mogla pratiti i oceniti njenu sposobnost pružanja odgovarajuće nege detetu. Međutim, mesec dana nakon rođenja deteta odlučila je da napusti centar. Ocenivši neadekvatnim njene roditeljske sposobnosti, posebno zbog činjenice da dete nije bilo dovoljno hranjeno, Centar za socijalni rad doneo je hitnu meru izdvajanja deteta i smeštaja u hraniteljsku porodicu, u kojoj je dete ostalo naredne tri godine.

U decembru 2011. godine Okružni odbor za socijalni rad doneo je odluku o lišenju prava na roditeljsko staranje prvoj podnositeljki kao i odluku o usvajanju deteta od strane hraniteljske porodice, protiv koje odluke je prva podnositeljka podnela tužbu Gradskom sudu 2012. godine.

U postupku su tokom tri dana saslušani svedoci, stručnjaci i psiholozi, a saslušana je i majka koja je bila prisutna tokom celog postupka uz prisustvo advokata, pri čemu je imala priliku da se izjasni o svim navodima i činjenicama. Gradski sud je utvrdio da se opšta situacija prve podnositeljke poboljšala - udala se i rodila kćer Y za koju se mogla brinuti, ali je ipak ostao pri odluci Okružnog odbora za socijalni rad. Naime, ocenjeno je da ona nije sposobna razumeti posebne potrebe sina X, kojeg je nekoliko stručnjaka opisalo kao osetljivo i psihološki ranjivo dete, kome je trebalo puno mira, sigurnosti i podrške, što je moglo izazvati znatne poteškoće u njegovom razvoju. Osim toga, X je bio izrazito povezan sa svojim hraniteljskim roditeljima s kojima je živeo gotovo od rođenja, te je domaći sud zaključio da bi usvajenje bilo u njegovom najboljem interesu jer će mu dati osećaj sigurnosti i pripadnosti. Visoki i Vrhovni sud su odbacili žalbu prve podnositeljke protiv ove odluke.

Oslanjajući se na član 8. Konvencije, podnositelji predstavke su prigovorili da je odlukom domaćih vlasti kojom je prva podnositeljka lišena roditeljskog prava i X dat na usvajanje, povređeno njihovo pravo na poštovanje porodičnog života. Posebno su istakli da bi odvajanje deteta od biološke majke i prekidanje porodičnih veza trebale biti mere koje se primenjuju samo u izuzetnim okolnostima.

ESLJP je najprije utvrdio da je predstavka dopuštena samo u odnosu na prvu podnositeljku i drugog podnositelja predstavke. U odnosu na trećeg, četvrtog i petog podnositelja Sud je proglasio predstavku nedopuštenom ne razmatrajući jesu li navedeni podnositelji direktno pogođeni spornim odlukama domaćih sudova, iz razloga što isti nisu učestvovali u domaćim postupcima i samim tim nisu iscrpili sva domaća pravna sredstva.

Sud je naglasio da pri utvrđivanju je li osporena mera "neophodna u demokratskom društvu", treba razmotriti jesu li razlozi koji opravdaju tu meru relevantni i dovoljni u smislu stava 2. člana 8. Konvencije. Osnovni cilj navedenog člana je da zaštiti pojedinca od proizvoljnog delovanja tela javne vlasti, a posebno kada su u pitanju mere kojima se odlučuje o pravima dece i roditeljskom pravu. U tim slučajevima treba imati na umu da mere kojima se zamenjuje hraniteljsko staranje sa dalekosežnijim merama, poput oduzimanja roditeljskog prava i odobrenja usvojenja deteta s posledicom raskidanja svih porodično-pravnih veza između roditelja i deteta, treba primeniti samo u izuzetnim okolnostima i ako je to u najboljem interesu deteta. Dakle, ograničenje mora biti srazmerno legitimnom cilju koji se želi postići te se mora uspostaviti pravedna ravnoteža između zaštite deteta u situaciji koja ozbiljno ugrožava njegovo zdravlje ili razvoj i, s druge strane, ponovnog ujedinjenja porodice čim okolnosti to dopuste. Obaveza je države da preduzme sve mere kako bi se olakšalo ponovno spajanje porodice, međutim prvenstvena je dužnost razmotriti najbolji interes deteta kao odlučujući pri donošenju takvih mera.

U slučajevima kada je prošlo dosta vremena otkako je dete bez odgovarajućeg roditeljskog staranja zbrinuto u hraniteljskoj porodici ili nadležnoj ustanovi staranja, interes deteta da se ne menja njegova de facto porodična situacija može nadjačati interes roditelja za ponovnim ujedinjenjem porodice. Sud priznaje da vlasti imaju široku slobodu procene kada je u pitanju potreba za stručnom pomoći i potporom u ostvarivanju brige o detetu. Međutim, kada su u pitanju mere koje postavljaju dalja ograničenja, kao što su lišenje poditeljskog prava i usvajanje deteta, potrebna je strožija provera.

U pogledu postupka sprovedenog pred domaćim telima Sud je ocenio da je isti bio pošten i u skladu sa zakonom. Gradski sud je pregledao i procenio različite izveštaje, saslušao brojne svedoke i pribavio stručna mišljenja kako bi doneo odluku u najboljem interesu za X, a prva podnositeljka je u potpunosti je bila uključena u postupak.

Sud je utvrdio da je u konkretnom slučaju jasno da je domaći sud prvenstveno imao u vidu interes deteta. Naime, prva podnositeljka je tokom celog domaćeg postupka tvrdila da će se boriti na sudu sve dok joj se dete ne vrati ne vodeći računa o tome da bi mu javna izloženost i kontinuirani sudski postupci mogli dugoročno štetiti. Uz to, ponašanje majke za vreme druženja i poseta X-u dok je bio u hraniteljskoh porodici, dovodilo je do negativnih emocionalnih reakcija deteta. Iako je Gradski sud utvrdio da se situacija prve podnositeljke predstavke u nekim područjima poboljšala - udala se, rodila je drugo dete i bila financijski stabilnija – brojni dokazi, iskazi svedoka i mišljenje stručnjaka doveli su do zaključka da majka, domaći sudovi su bili mišljenja da podositeljka nije pokazala pozitivan razvoj i da kod nje i dalje postoje takvi nedostaci zbog kojih nije u mogućnosti brinuti se za X, obzirom na njegovu psihološku ranjivost i potrebu za sigurnošću.

Ipak, Sud ne smatra da je postupak odlučivanja koji je doveo do pobijane odluke od 22. februara 2012. godine vođen tako da osigura da su svi stavovi i interesi podnosilaca predstavke bili pravilno uzeti u obzir. Stoga nije zadovoljeno da je pomenuti postupak praćen zaštitnim merama srazmernim težini mešanja i ozbiljnosti interesa o kojima je reč. U skladu sa tim, Sud zaključuje (13:4) da je došlo do povrede člana 8. Konvencije u odnosu na oba podnosioca predstavke.

Uz presudu su priložena izdvojena mišljenja sudija.