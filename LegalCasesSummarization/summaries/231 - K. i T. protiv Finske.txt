Postupak u ovom predmetu je pokrenut predstavkom protiv Finske, koju su Evropskoj komisiji za ljudska prava podnela dva finska državljanina, K. i T. (podnosioci predstavke), krajem oktobra 1994.g. Predstavke je prosleđena Sudu početkom novembra 1998.g., kada je na snagu stupio Protokol br.11 uz Konvenciju. U predmetu je prvo odlučivalo Veće, koje je donelo odluku krajem aprila 2000.g. i jednoglasno odlučilo da je došlo do povrede člana 8 Konvencije. Država je zahtevala da se predmet prosledi Velikom veću.

Podnositeljka K. je imala ćerku i sina od različitih očeva. Od marta do maja 1989.g. dobrovoljno je smeštena u bolnicu na lečenje, pošto je dijagnostifikovano da boluje od šizofrenije. Kasnije je nekoliko puta bila u bolnici, gde je dijagnostifikovano da boluje od atipične psihoze. Čini se da su organi socijalnog staranja bili u kontaktu sa porodicom. Podnosioci predstavke su živeli zajedno od leta 1991.g. do jula 1993.g. Stanje podnositeljke K. se pogoršavalo. Nisu bili ispunjeni uslovi za prinudnu negu. Dečak M. je počeo da pokazuje znake poremećaja ponašanja. Socijalni radnici su predložili da dečak privremeno bude u domu, po sistemu „otvorene nege“. Dete je smešteno u dom, ali je tamo drastično promenilo svoje ponašanje, koje se sada karakterisalo besom, mržnjom, psovanjem. K. se sve teže kontrolisala i postala je agresivna. Kada je rodila devojčicu J. dostavljena je pismena odluka sa nalogom za hitno zbrinjavanje deteta. K. je izašla iz bolnice, otišla kod majke i počela da gura prazna dečja kolica po kući. Dečak M. je takođe stavljen pod hitno zbrinjavanje. Protiv naloga za hitno zbrinjavanje podnosioci nisu uložili žalbe. T. se iselio iz kuće, jer su mu zaposleni u socijalnoj službi rekli da je to jedini način da zadrži J. Ipak je nastavio da održava vezu sa K.

Država je izričito zamolila Sud da preispita samo ona pitanja po kojima je Veće zaključilo da je došlo do povrede člana 8 Konvencije, a tačnije u vezi odluka domaćih organa da smeste decu podnosilaca pod državno staranje, kao i po pitanju odbijanja organa da prekinu mere državnog staranja. Podnosioci nisu osporili ovaj zahtev.

NAVODNA POVREDA ČLANA 8 KONVENCIJE
- Mešanje u pravo podnosilaca predstavke – Država to ne osporava.
- Da li je mešanje bilo opravdano:
a. U skladu sa zakonom – nije bilo sporno, a i Sud smatra da su sve pobijane mere imale osnova u nacionalnom pravu.
b. Legitimni cilj - zaštita zdravlja i morala, kao i prava i sloboda dece, kako je propisano finskim pravom.
c. Neophodno u demokratskom društvu – polje slobodne procene, koje se ostavlja nadležnim organima, zavisi od prirode pitanja i ozbilnjosti interesa o kojima je reč.

Sud smatra da je T. imao poteškoća da se brine o bolesnoj K., o dečaku i tek rođenoj bebi. Ipak, smeštanje bebe, odmah po rođenju, pod državno staranje predstavlja izuzetno oštru meru. Što se tiče dečaka M., Sud je uveren da su nacionalni organi imali pravo da smatraju da je neophodno preduzeti izuzetnu meru u odnosu na M., u njegovom interesu, a u trenutku rođenja njegove polusestre.

Veliko veće zaključuje:
a. Sa 14: 3 da je došlo do povrede člana 8 Konvencije u vezi sa nalogom za hitnim zbrinjavanjem J.
b. Sa 11:6 da nije došlo do povrede ovog člana u vezi sa nalogom za hitnim zbrinjavanjem M.

NAVODNA POVREDA ČLANA 13 KONVENCIJE
Veliko veće prihvata razloge veća i smatra da nije došlo do povrede ovog člana (jednoglasno).

PRIMENA ČLANA 41 KONVENCIJE
Sud je podnosiocima dosudio određene iznose na ime naknade nematerijalne štete, sudskih i ostalih troškova.