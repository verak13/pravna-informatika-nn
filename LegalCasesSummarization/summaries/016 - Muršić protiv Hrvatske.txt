U predmetu Muršić protiv Hrvatske, Evropski Sud za ljudska prava zaseda u Velikom Veću. Predmet je formiran na osnovu predstavke podnete od strane hrvatskog državljanina, rodjenog 1987. godine i živi u Kuršancu. Podnosilac je osuđen na jedinstvenu kaznu zatvora u trajanju od 2 godine i 11 meseci zbog krivičnog dela razbojništva i teške krađe.
Do dana 16. oktobra 2009. podnosilac je boravio u kaznionici u Turopolju, a navedenog dana je premešten u zatvor u Bjelovaru. Prema izveštaju kaznionice u Turopolju, osnov podnosiočevog premeštaja, bilo je njegovo neprimereno ponašanje i pretnje da će pobeći. Ostao je u Zatvoru u Bjelovaru do 16. marta 2011. godine.
Podnosilac je podnosio različite prigovore nadležnim organima, kao i zatvorskoj upravi, gde je tražio premeštaj u zatvor u Varaždinu. Između ostalog, žalio se izvršnoj sudiji Županijskog suda u Bjelovaru, dana 24. avgusta 2010. godine, gde je naveo da premeštaj traži kako bi bio bliži svojoj porodici, kao i da su uslovi boravka u zatvoru jako loši. Dana 7. oktobra 2010. godine, Sudija je odbila njegov prigovor, podnositelj nakon toga izjavljuje žalbu, koja je odbijena od strane Vanraspravnog Veća Županijskog suda, dana 21. oktobra 2010. godine. Ustavna žalba podnosioca je takodje odbijena, kao nedopuštena, dana 5.juna 2010. godine. Podnosilac se obratio i Pučkom pravobranitelju, a pridružio se i grupi zatvorenika koji su uložili prigovor na neprikladne opšte uslove u zatvoru u Bjelovaru.
Podnosilac je posebno tvrdio, pozivajući se na Čl. 3. Konvencije, da su uslovi njegovog boravka u zatvoru bili neprikladni, prvenstveno zbog nedostatka ličnog prostora.
Tvrdio je da je tokom boravka u zatvoru u Bjelovaru bio smešten u pretrpanim sobama. Posebno je naveo da je u razdoblju od ukupno pedeset dana imao na raspolaganju manje od 3 kvadratna metra (m2) prostora, uključujući razdoblje od dvadeset i sedam uzastopnih dana. Bilo je i nekoliko ne uzastopnih razdoblja u kojima mu je dodeljeno između 3 i 4 m2 prostora u sobama.
Evropski Sud za ljudska prava, koji je u predmetnom slučaju zasedao u Velikom Veću, jednoglasno utvrdjuje povredu Čl. 3 Konvencije u odnosu na period izmedju 18. jula i 13. avgusta 2010. godine, sa deset glasova prema sedam, da nije došlo do povrede Čl. 3. Konvencije u odnosu na ostatak odvojenih perioda u kojima je podnositelj raspolagao sa manje od 3 m2 ličnog prostora i sa trinaest glasova prema četiri, da nije došlo do povrede Čl. 3. Konvencije u odnosu na periode u kojima je podnositelj raspolagao sa 3 i 4 m2 ličnog prostora u zatvoru u Bjelovaru. U dodatku presude, nalaze se izdvojena mišljenja.