Postupak u ovom predmetu je pokrenut predstavkom protiv Kraljevine Španije, koje je podneo njen državljanin g.Arnaldo Otegi Mondragon (podnosilac predstavke), početkom januara 2007.g.

Podnosilac je tvrdio da odluka Vrhovnog suda kojom je oglašen krivim za tešku uvredu kralja predstavlja neopravdano kršenje njegovog prava na slobodu izražavanja (član 10 Konvencije). On je rođen 1956.godine.

U relevantno vreme bio je potparol poslaničkog kluba Nezavisne baskijske levice u Parlamentu Baskijske autonomne zajednice. Krajem februara 2003.g., predsednik Vlade Baskijske autonomne zajednice primio je španskog kralja radi učešća na svečanom otvaranju električne centrale u provinciji Biskaja. Na konferenciji za štampu, koja je istog dana održana u San Sebastijanu, podnosilac je, kao potparol poslaničkog kluba, izneo političku procenu svog kluba o stanju dnevnih novina Egunkarja. Vezano za posetu kralja, izjavio je da je to „bilo patetično“ i da je „prava politička sramota“ to što je predsednik baskijske vlade svečano otvarao projekat sa kraljem.

Nakon što ga je Vrhovni sud oglasio krivim, uložio je amparo žalbu Ustavnom sudu, žaleći se na povredu svog prava na izražavanje i tvrdeći da pomenute izjave nisu bile prvenstveno upućene kralju, već predsedniku Baskijske autonomne zajednice i nisu se pozivale ni na privatan život ni na stav kralja. Ustavni sud je žalbu proglasio neprihvatljivom, zbog očiglednog nedostatka ustavne sadržine.

NAVODNA POVREDA ČLANA 10 KONVENCIJE
- Pravo na slobodu izražavanja
Podnosilac predstavke kao prvo tvrdi da odredba krivičnog zakonika na kojoj se zasniva osuđujuća presuda protiv njega nije formulisana dovoljno precizno i jasno. Isto tako tvrdi da se mešanjem države ne postiže „legitimni cilj“, već se na simboličan način sankcioniše svako dovođenje u pitanje monarhije kao institucije i samim tim Ustava. On tvrdi da presuda protiv njega nije srazmerna željenom legitimnom cilju, niti je „neophodna u demokratskom društvu“. Vlada smatra da izjave podnosioca predstavke nanose veliku štetu časti bilo koje osobe protiv koje su bile uperene, uključujući naravno i kralja.
Baveći se izrazima koje je koristio podnosilac, Sud smatra da se oni mogu smatrati provokativnim. Međutim, obzirom da je bio uključen u javnu debatu od opšteg interesa, ipak mu je dozvoljeno da pribegne određenoj dozi preterivanja, odnosno provokacije, tj.da bude donekle neumeren u svojim rečima. Sud pored ostalog vodi računa i o činjenici da se radilo i usmenim tvrdnjama izrečenim na konferenciji za štampu, pa ih podnosilac nije mogao preformulisati, doterati ili povući pre objavljivanja. Sud smatra da sporne izjave nisu dovele u pitanje kraljev privatana život ili ličnost. Dakle, došlo je do povrede člana 10 Konvencije.

PRIMENA ČLANA 41 KONVENCIJE
- Pravično zadovoljenje oštećenoj strani.
Sud presuđuje da tužena država ima da isplati podnosiocu određene iznose na ime nematerijalne štete i sudskih i ostalih troškova.
Odluka Suda je jednoglasna.