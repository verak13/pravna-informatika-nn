Ovaj predmet je u martu 1994.godine Sudu uputila Komisija za ljudska prava, u okviru propisanog roka od tri meseca. Predmet je inače pokrenut predstavkom protiv UK koju je Komisiji podnela Air Kanada, početkom maja 1991.godine. U pitanju je kompanija koja je osnovana u skladu sa kanadskim zakonom i registrovana u Ujedinjenom Kraljevstvu kao prekomorska kompanija.Ona je smatrala da je tužena Država prekršila svoje obaveze po osnovu člana 6 Konvencije i člana 1 Protokola br.1 uz Konvenciju.

U periodu između novembra 1983.godine i septembra 1984.godine određen broj pošiljki za koje je Uprava carine smatrala da sadrže drogu nestao je iz tranzitnog robnog terminala Air Kanade. U narednim godinama otkriveni su još neki paketi droge zbog čega su osuđeni neki od zaposlenih u Air Kanadi. Air Kanada je obećala da će pojačati mere bezbednosti. Uprava carine je krajem 1986.godine ponovo poslala pismo kompaniji podnosiocu predstavke da će od deponovane garancije ove kompanije biti skinuto 2.000 funti. Kasnije je otkrivena još jedna sumnjiva pošiljka pa je kompaniji oduzeto još 50.000 funti. Pred domaćim sudovima UK podnosilac predstavke nije imao uspeha.

Kompanija podnosilac predstavke se pred Komisijom žalila da je zaplena njenog vazduhoplova i njegov kasniji povraćaj predstavljala povredu njenog prava na neometano uživanje imovine koje je garantovano članom 1 Protokola br.1, a da dati postupak nije poštovao uslove predviđene stavom 1 člana 6 Konvencije. Komisija je većinom glasova zaključila da nije došlo do povrede ovih članova.

NAVODNA POVREDA ČLANA 1 PROTOKOLA BR.1
- pravo na neometano uživanje imovine
Sud smatra da mora postojati opravdani odnos srazmernosti između upotrebljenih sredstava i cilja kojem se teži. Sud je razmotrio sve okolnosti slučaja, englesko pravo i činjenicu da su pronađene velike količine kanabisa, pa smatra da nije postojala povreda člana 1 Protokola br.1.

NAVODNA POVREDA ČLANA 6 STAV 1 KONVENCIJE
- pravo na pravičnu raspravu pred nezavisnim i nepristrasnim sudom
Ovde nije podignuta krivična prijava niti je vođen krivični postupak. Ipak Uprava carine je postupala po zakonu, a podnosilac je imao mogućnost pristupa sudu. Dakle, nije došlo do povrede ovog člana.
Odluka Suda nije bila jednoglasna i postoje izdvojena mišljenja.