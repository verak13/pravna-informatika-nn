Postupak u ovom predmetu je pokrenut predstavkom protiv Irske koju je Evropskom sudu za ljudska prava podnela irska državljanka (podnositeljka predstavke), sredinom juna 2009.godine. Podnositeljka se uglavnom žalila na povredu člana 3, jer je sistem osnovnog obrazovanja nije zaštitio od seksualnog zlostavljanja od strane nastavnika 1973.godine i na povredu člana 13, jer pred domaćima vlastima nije imala na raspolaganju delotvorni pravni lek u tom pogledu. Pozvala se i na član 8 i na član 2 Protokola br.1 zasebno i u vezi sa članom 13 Konvencije, kao i na povredu člana 6 zasebno i u vezi sa članom13 vezano za dužinu trajanja postupka. Veće kome je predmet dodeljen ustupilo ga je Velikom veću.

Podnositeljka predstavke je rođena 1964.godine i živi u Korku, u Irskoj. Ona je od 1968.godine pohađala Nacionalnu školu u mestu Danderou. Školom je u ime biskupa upravljao lokalni parohijski sveštenik, a pošto je on bio star školom je faktički upravljao lokalni sveštenik. U školi su radila dva nastavnika. Jedan od njih – LH bio je direktor škole. Postojala je optužba na njegov račun iz 1971.godine, od strane jedne majke. Podnositeljka je tvrdila da je od januara do polovine 1973.godine oko 20 puta bila izložena seksualnom zlostavljanju od strane LH, tokom časova muzike u njegovom kabinetu. Ona i njeni roditelji tada nisu znali za optužbe na račun LH iz 1971.godine. Kasnije, nakon što je čula svedočenja drugih žrtava tokom suđenja i pošto se kasnije lečila, podnositeljka je otprilike u junu mesecu 1998.godine shvatila da postoji veza između njenih psihičkih problema i zlostavljanja koje je bila trpela. Postala je svesna razmera tih problema.
- Zahtev Tribunalu za naknadu štete žrtvama krivičnih dela – dosuđena joj je naknada ex gratia, a za nju je saznala kasnije, u postupku pred Višim sudom.
- Građanska tužba za naknadu štete – Visoki sud, Vrhovni sud

NAVODNA POVREDA MATERIJALNOG ASPEKTA ČLANA 3 KONVENCIJE
- Niko ne sme biti podvrgnut mučenju ili nečovečnom ili ponižavajućem postupanju ili kažnjavanju.
Podnositeljka je smatrala da mere na koje se država oslanjala nisu bile adekvatne i dovoljne da se deca zaštite od seksualnog zlostavljanja u školama. Sud smatra da su članom 3 zagarantovana fundamentalna prava u demokratskom društvu, a da deca spadaju u posebno ranjivu kategoriju. U pitanju je sui generis model osnovnog obrazovanja, gde su u njega uključene crkvene institucije. Država je svesna stope seksualnih delikata protiv maloletnika i reagovala je na njih primenom svojih krivičnih zakona. Ova predstavka se odnosi na odgovornost jedne države. U ovom slučaju došlo je do kršenja materijaknog aspekta člana 3 Konvencije (11:6).

NAVODNA POVREDA PROCESNOG ASPEKTA ČLANA 3 KONVENCIJE
Podnositeljka je takođe tvrdila da država nije valjano istražila i putem sudskih organa reagovala na dokaziv slučaj zlostavljanja. Sud smatra da nisu povređene procesne obaveze države iz člana 3 Konvencije (jednoglasno).

NAVODNA POVREDA ČLANA 13 U VEZI SA MATERIJALNIM ASPEKTOM ČLANA 3 KONVENCIJE
Član 13 – pravo na delotvoran pravni lek.
Država je tvrdila da postoje delotvorni pravni lekovi protiv države i nedržavnih aktera. Sud nije uveren da je Država dokazala da je ijedan od pravnih lekova protiv države delotvoran u ovom predmetu. Dakle, došlo je do povrede člana 13 Konvencije (11:6).

PRIMENA ČLANA 41 KONVENCIJE
- pravično zadovoljenje oštećenoj strani
Sud je podnositeljki dosudio određeni iznos na ime naknade materijalne i nematerijalne štete (11:6).
Izdvojena mišljenja se nalaze na Hudoc-u.
