Podnosilac predstavke je osuđen za pokušaj ubistva i razbojničku krađu na zatvorsku kaznu u trajanju od pet godina 1986. godine. Osim toga, pretresni sud je naložio da on bude preventivno pritvoren, što je bila mera potrebna zbog sklonosti podnosioca predstavke da počini nova krivična dela koja ozbiljno ugrožavaju fizički integritet njegovih žrtava. On je već bio osuđen i zatvaran u više navrata, naročito zbog pokušaja ubistva, krađe, nanošenja fizičkih povreda i ucene. Prema mišljenju suda, moglo se predvideti da bi on mogao ponovo počiniti spontana dela nasilja, što ga je činilo osobom opasnom za javnost. Podnosilac predstavke je odslužio zatvorsku kaznu u augustu 1991. godine i od tada se nalazi u preventivnom pritvoru. U aprilu 2001. godine, sud je odbio njegov zahtev za privremeni otpust te je naložio da bude zadržan u preventivnom pritvoru nakon 8. septembra 2001. godine, što je predstavljao datum kada je maksimalni desetogodišnji period, koji je prethodno odobren, istekao. Sud je, prilikom donošenju tog naloga, primenio krivični zakon, onako kako je izmenjen zakonom koji je stupio na snagu u januaru 1998. godine. On je istakao da je izmenjena odredba primenjiva i na zatvorenike koji su bili u preventivnom pritvoru pre nego što je zakon stupio na snagu te je dodao da, zbog težine krivičnih dela koje je počinio podnosilac predstavke i verovatnoće da bi mogao počiniti nova krivična dela, njegovo zadržavanje u preventivnom pritvoru nije disproporcionalno. Apelacioni sud je potvrdio da opasnost podnosioca predstavke iziskuje njegovo zadržavanje u preventivnom pritvoru te je dodao da takav pritvor nije u suprotnosti sa principom neretroaktivnosti u krivičnom pravu.

Podnosilac predstavke je uložio ustavnu žalbu, ali je bila bezuspešna. Savezni ustavni sud je posebno istakao da su ukidanje maksimalnog perioda pritvora, koji je primenjiv na prvobitno stavljanje u preventivni pitvor, i primena te mere na kriminalce koji su smešteni u preventivni pritvor pre stupanja na snagu te nove odredbe, a još uvijek nisu odslužili kaznu, u skladu sa Ustavom. On je također smatrao da retroakvitva primena izmenjene odredbe krivičnog zakona nije disproporcionalna.

Pravo – Član 5. stav 1: Sud je potvrdio da je prvobitno stavljanje podnosioca predstavke u preventivni pritvor, pre isteka desetogodišnjeg perioda, proizašlo iz činjenice da ga je “osudio” sud koji je donio presudu 1986. godine i da je, prema tome, ono zasnovano na članu 5. stav 1. tačka (a). Međutim, Sud je zaključio da ne postoji dovoljna uzročno-posljedična veza između osude podnosioca predstavke i produženja lišavanja slobode nakon perioda od deset godina u preventivnom pritvoru, što predstavlja produženje koje je omogućeno samo kasnijom izmenom zakona 1998. godine. Sudovi nadležni za izvršenje kazni su opravdali produženje pritvora podnosiocu predstavke rizikom da bi podnosilac predstavke mogao počiniti nova teška krivična dela – slična onima za koja je prethodno osuđen – ako bude pušten na slobodu. Međutim, ta potencijalna nova dela nisu dovoljno konkretna ni specifična, što iziskuje sudska praksa Suda u pogledu vremena i mesta gde bi ona mogla biti počinjena i žrtava, te ona ne potpadaju pod opseg člana 5. stav 1. tačka (c). Domaći sudovi nisu odlučili da produže pritvor podnosiocu predstavke na osnovu toga što je on bio mentalno neuračunljiv. Prema tome, njegov pritvor ne može biti opravdan ni pozivanjem na član 5. stav 1. tačka (e). Ukratko, preventivni pritvor podnosioca predstavke nakon isteka perioda od deset godina ne može biti opravdan nijednom alinejom člana 5. stav 1.
Zaključak: povreda (jednoglasno).

Član 7. stav 1: Sud je morao odrediti da li preventivni pritvor podnosioca predstavke predstavlja “kaznu” u smislu te odredbe. Prema njemačkom pravu, takva mera se ne smatra kaznom na koju se primenjuje apsolutna zabrana retroaktivnog kažnjavanja, nego korektivnom i preventivnom merom čiji je cilj zaštita javnosti od opasnih počinilaca krivičnih dela. Međutim, kao i zatvorska kazna, preventivno zatvaranje podrazumeva lišavanje slobode. Osobe koje se podvrgavaju preventivnom pritvoru se zatvaraju u običnim zatvorima, iako u odvojenim prostorijama. Minimalne izmene pritvorskog režima koje te osobe uživaju u usporedbi sa običnim zatvorenicima koji služe kazne, uključujući privilegije kao što su prava pritvorenika da nose sopstvenu odeću, da konfornije urede svoje ćelije, ne mogu prikriti činjenicu da ne postoji suštinska razlika između izvršenja zatvorske kazne i naloga za preventivni pritvor. Trenutno ne postoji dovoljna psihološka podrška namenjena zatvornicima koji su preventivno pritvoreni da bi se osigurala prevencija krivičnih dela takvih osoba. Prema tome, Sud ne može prihvatiti argument Vlade da je preventivni pritvor imao isključivo preventivni cilj, a ne cilj kažnjavanja. Prema krivičnom zakonu, preventivni pritvor se može naložiti samo protiv osoba koje su osuđene više puta za krivična dela određene težine. Imajući u vidu njegovo neograničeno trajanje, preventivni pritvor se u potpunosti može shvatiti kao dodatno kažnjavanje za počinjeno delo te sadrži jasan element odvraćanja. Sudovi krivičnog pravosuđa su uključeni u donošenje i izvršavanje naloga za preventivni pritvor. Dodeljivanje privremenog otpusta je podložno zaključku suda da ne postoji opasnost da će pritvorenik počiniti nova teška krivična dela, što je uslov koji je teško ispuniti. Iz toga proizilazi da je ta mera jedna od najstrožijih – ako ne i najstrožija – među onima koje propisuje njemački krivični zakon. Imajući u vidu navedeno, Sud je zaključio se preventivni pritvor na osnovu njemačkog krivičnog zakona mora biti okvalificiran kao “kažnjavanje” u smislu člana 7. stav 1. Konvencije. Osim toga, Sud nije ubijeđen argumentom Vlade da se produženje pritvora podnosioca predstavke odnosi samo na izvršenje kazne koju je nametuo sud koji je donio presudu. Imajući u vidu da je podnosilac predstavke, u vreme kada je počinio krivično delo, mogao biti zadržan u preventivnom pritvoru samo maksimalnih deset godina, produženje mere predstavlja dodatnu kaznu koja mu je nametnuta retroaktivno na osnovu zakona koji je stupio na snagu nakon što je on počinio krivično delo.
Zaključak: povreda (jednoglasno).

Član 41: 50 000 EUR po osnovu nematerijalne štete.