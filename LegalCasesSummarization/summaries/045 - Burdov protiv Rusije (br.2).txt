Aplikant, g. Anatoliy Tikhonovich Burdov, državljanin je Rusije, rođen 1952. i živi u Shakhty, region Rostov Ruske Federacije. Aplikanta su 1. oktobra 1986. godine pozvale vojne vlasti radi učešća u hitnim operacijama na mestu katastrofe u atomskoj centrali Chernobyl. Aplikant je bio angažovan u operacijama do 11. januara 1987., a kao rezultat toga oboleo je od dugotrajne izloženosti radioaktivnom zračenju. U vezi s tim ostvario je pravo na različite socijalne naknade.

Uzevši u obzir da su odgovorne državne vlasti propustile da isplate pripadajuće naknade u celosti i na vreme aplikant je, počev od 1997. godine pa nadalje, podneo više tužbi domaćim sudovima. Tužbenim zahtevima aplikanta sudovi su udovoljili, ali većina presuda je izvršena sa dužim vremenskim zakašnjenjem. Aplikant se prvi put žalio Sudu 20. marta 2000. godine zbog neizvršenja domaćih sudskih odluka (aplikacija br. 59498/00). U presudi od 7. maja 2002. godine Sud je zaključio da odluke suda grada Shakhty od 3. marta 1997., 21. maja 1999. i 9. marta 2000. godine nisu bile izvršene u celosti ili delimično sa 5. martom 2001., kada je Ministarstvo finansija donelo odluku o plaćanju zaostalog duga aplikantu. Shodno tome, Sud je utvrdio da je došlo do povrede člana 6 Konvencije i člana 1 Protokola br. 1 zbog propusta vlasti da u dužem vremenskom periodu preduzmu mere kako bi postupili po navedenim odlukama (Burdov protiv Rusije br. 59498/00, stavovi 37-38, ECHR 2002-III).U skladu sa odredbom člana 46 stav 2 Konvencije, presuda u predmetu Burdov protiv Rusije prosleđena je Komitetu ministara radi nadziranja njenog izvršenja. Komitet je pozvao Vladu da ga obavesti o merama koje je preduzela po presudi Suda od 7. maja 2002. godine, uzimajući u obzir obavezu Ruske Federacije po članu 46 stav 1 da izvršava presude Suda. Iako su neke isplate izvršene, postojalo je evidentno kašnjenje u isplaćivanju novca, i nekoliko presuda Gradskog suda kojima se nalagalo Upravi za rad i socijalni razvoj da isplati preostala dugovanja, kao i naknadu za kasnije izvršene uplate.

Sud je utvrdio da postoji povreda člana 6 i lana 1 Protokola 1 u odnosu na neke od presuda za isplatu dugovanja, kao i člana 13 zbog nedostatka delotvornih pravnih sredstava u odnosu na neizvršenje ili odlaganje izvršenja presuda u aplikantovu korist. Takođe, Sud zaključuje da odgovorna država mora, u roku od šest meseci od datuma kada presuda postane konačna u skladu sa članom 44 stav 2 Konvencije, uspostaviti delotvoran pravni lek ili kombinaciju takvih pravnih lekova koji će osigurati zadovoljavajuću satisfakciju za kršenje prava zbog neizvršenja ili odgađanja izvršenja domaćih presuda u skladu sa principima iz Konvencije koji su utvrđeni u praksi Suda, kao i da odgovorna država mora omogućiti navedenu satisfakciju, u roku od jedne godine od kada presuda postane konačna, svim žrtvama neizvršenja ili neopravdanog odgađanja izvršenja duga po presudama u njihovu korist koji su podneli predstavke Sudu prije donošenja ove presude i čije su aplikacije dostavljene Vladi po pravilu 54 stav 2(b) Pravila Suda.