Predmet pokrenut je predstavkom koju je protiv Republike Jermenije podneo državljanin Jermenije, g. Kamo Piruzyan.

Podnosilac predstavke je bio lišen slobode u oktobru 2006. godine i stavljen u pritvor zbog razbojništva. Pritvor mu je potom više puta produžen zbog opasnosti od bekstva ili ometanja istrage, zbog drugih uvedenih istražnih mera i stoga što je postupak pred sudom i dalje trajao.
Podnosilac predstavke naveo je, konkretno, da činjenica da je bio stavljen u metalni kavez tokom sudskog postupka predstavlja ponižavajuće postupanje; njegov pritvor između 19. februara i 12. marta 2007. godine bio je nezakonit; sudovi nisu obezbedili razloge za produženje njegovog pritvora; nije imao mogućnost da bude oslobođen uz kauciju zbog težine navodnog krivičnog dela; saslušanje vezano za njegov pritvor od 12. decembra 2006. godine nije bilo akuzatorske prirode i nije obezbedilo ravnopravnost strana pred zakonom; nije se adekvatno pristupilo njegovim argumentima koji su se odnosili na nedostatak osnovane sumnje. Domaći sudovi su se, da bi opravdali sukcesivna produženja pritvora za podnosioca predstavke, pozvali, s jedne strane na opasnost od bekstva i ometanja pravde i, s druge strane, na činjenicu da istraga nije bila završena i da se još uvek vodio postupak pred sudom.
Dana 5. decembra 2007. godine Regionalni sud regiona Lori odlučio je da se prekine krivični postupak protiv podnosicoa predstavke po članu 35 stav 4 Zakonika o krivičnom postupku. Istog dana podnosilac predstavke pušten je iz pritvora.

Evropski sud za ljudska prava je doneo presudu kojom se utvrđuje da je došlo do povrede člana 5 stav 3. Konvencije zbog propusta da se pruže relevantni i dovoljni razlozi za nastavak pritvora podnosioca predstavke, kao i da je došlo do povrede člana 5 stav 3 Konvencije zbog automatskog odbacivanja zahteva podnosioca predstavke za puštanje na slobodu uz kauciju.