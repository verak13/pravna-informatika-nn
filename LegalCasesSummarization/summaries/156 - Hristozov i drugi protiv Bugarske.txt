Postupak u ovom predmetu je pokrenut na osnovu dve predstavke protiv Republike Bugarske koje je Sudu podnelo deset državljana Bugarske (podnosioci predstavke), 2011.godine.
Podnosioci su naveli da je povređeno njihovo pravo na život obzirom da su vlasti odbile da im daju ovlašćenje da koriste eksperimentalne medicinske prouzvode koje je trebalo da dobiju po principu „upotreba iz samilosti“. G.Hristozov je preminuo krajem avgusta 2011.godine, a njegovi roditelji (njegovi pravni sledbenici) izrazili su želju da pokrenu postupak u njegovo ime. Zatim su preminula još neka lica čiji su pravni naslednici izrazili želju da pokrenu postupak u njihovo ime.
Predsednik Veća je odlučio da ovim predstavkama da prioritet, a Veće je odlučilo da spoji ove predstavke. Većina prvobitnih podnosilaca je imala razne vrste terminalnih kancera. Nakon neuspelog konvencionalnog lečenja svi oni su se obratili privatnoj klinici u Sofiji, Medicinskom centru za integrativnu medicinu OOD, gde im je rečeno da postoji eksperimentalni proizvod protiv kancera na čijoj proizvodnji radi kanadska kompanija. Korišćenje ovog proizvoda nije zvanično odobreno ni u jednoj zemlji, ali je dozvoljen za „upotrebu iz samilosti“.

NAVODNA POVREDA ČLANA 2, 3 i 8 KONVENCIJE
Član 2 – pravo na život svake osobe zaštićeno je zakonom..
Član 3 – niko ne sme biti podvrgnut mučenju ili nečovečnom ili ponižavajućem postupanju ili kažnjavanju.
Član 8 – svako ima pravo na poštovanje svog privatnog i porodičnog života.

Zadatak Suda nije da vrši reviziju domaćeg prava apstraktno gledano, već da ispita način na koji je to pravo primenjeno na podnosioce predstavke. Sud mora da, kolikogod je to moguće, ograniči svoju pažnju na konkretne okolnosti predmeta koji razmatra.
Po mišljenju Suda, član 2 Konvencije ne može da se tumači kao da propisuje da pristup medicinskim proizvodima za terminalno obolela lica treba da se reguliše na poseban način. U vezi sa tim, u Evropskoj uniji ova pravna stvar ostaje u okviru nadležnosti država članica. Dakle, nije bilo povrede člana 2 Konvencije(5:2).
Članom 3 zaštićena je jedna od najosnovnijih vrednosti demokratskog društva. U pitanju je apsolutna zabrana mučenja. Dato postupanje mora da dostigne minimalni nivo, a ocena tog minimalnog nivoa je relativna i zavisi od okolnosti konkretnog predmeta. Sud će uzeti u obzir da li je cilj „ponižavajućeg“ postupanja bio da se ponizi ili unizi to lice i da li je imalo negativan uticaj na njega. U ovom predmetu nije bilo povrede člana 3 Konvencije (5:2).
Vezano za povredu člana 8, po mišljenju Suda centralno pitanje može da se sagleda:
(a) ili kao ograničenje izbora medicinskog lečenja od strane podnosilaca, koje treba da se analizira kao zadiranje u njihovo pravo na poštovanje njihovog privatnog života
(b) ili kao navodni propust države da obezbedi regulatorni okvir koji će obezbediti da se prava lica u situaciji podnosilaca analiziraju u smislu pozitivne dužnosti države da obezbedi poštovanje njihovog privatnog života.
Sud prihvata da su podnosioci imali snažniju potreba za pristup eksperimentalnim lekovima, obzirom na njihovo zdravstveno stanje. Ipak, Sud zaključuje da nije bilo povrede člana 8 Konvencije (4:3).
Ima izdvojenih mišljenja.