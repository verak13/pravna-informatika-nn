Podnositeljka predstavke je majka je dvojice muškaraca koji su odvedeni iz svoje kuće u avgustu 1991. godine i od tada se vode kao nestale osobe, a pretpostavlja se da su ubijeni. Podnositeljka je 2006. godine pokrenula građanski postupak za naknadu štete protiv države. Tužba je odbijena je kao zastarela, jer je domaći sud utvrdio da se duži rokovi mogu primeniti samo tamo gde je pravnosnažno utvrđeno da je počinjeno krivično delo.

Krivični postupak u kome je jedna osoba proglašena krivom za ratni zločin nad civilnim stanovništvom, među kojim žrtvama su navedeni i sinovi podnositeljke završen je 2011. godine. Krivim je proglašen zamenik načelnika policijske uprave u vreme spornih događaja i njemu je izrečena zatvorska kazna. Oslanjajući se na tu presudu, podnositeljka je podnela zahtev za ponavljanjem parničnog postupka 1. avgusta 2014. godine.

Općinski sud u Sisku odbio je njen zahtev, smatrajući da je okrivljeni u krivičnom postupku osuđen zbog nestanka njenih sinova, a ne zbog smrti istih, stoga ona nema osnove za naknadu štete. Povodom žalbe Županijski sud u Sisku je potvrdio odluku prvostepenog suda, a Ustavni sud odbacio je ustavnu tužbu koju je podnela.

ESLJP je smatrao da takav stav domaćih sudova predstavlja povredu prava na pristup sudu garantovan članom 6. Konvencije jer je obrazloženje koje je prvostepeni sud dao povodom odbijanja zahteva za obnovom postupka bilo očigledno nerazumno u okolnostima ovog predmeta. ESLJP smatra da je prvostepeni sud, odlučujući o zahtevu za ponavljanje parničnog postupka, trebao uzeti u obzir činjenicu da je postojala pravnosnažna presuda za ratni zločin u kojoj su sinovi podnositeljke navedeni kao žrtve i da su oni nakon nestanka proglašeni mrtvim.

Podnositeljka je preminula dok je pred Evropskim sudom za ljudska prava postupak još uvek bio u toku. Njeni naslednici, deca jednog od nestalih sinova, obavestili su Sud da nastavljaju postupak. Sud je odbio sve argumente tužene države kojima se ista protivila da naslednici (unuci podnositeljke) nastave ovaj postupak.

Sud je podnositeljki, odnosno njenim naslednicima dosudio ukupno 12.500 evra na ime naknade neimovinske štete, kao i 2.000 evra za troškove postupka.