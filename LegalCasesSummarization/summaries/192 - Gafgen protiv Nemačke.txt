Postupak u ovom predmetu je pokrenut predstavkom protiv Savezne Republike Nemačke, koju je Sudu podneo nemački državljanin, g. Magnus Gafgen (podnosilac predstavke), sredinom juna 2005.g.

Podnosilac je naveo da je postupak kojem je bio podvrgnut za vreme dok ga je policija ispitivala, 01.10.2002.g., u vezi sa mestom gde se nalazio dečak J., predstavljao mučenje zabranjeno članom 3 Konvencije. Takođe je tvrdio da je došlo do povrede člana 6 Konvencije, kojim je zagarantovano pravo na pravično suđenje, jer su dokazi koji su prikupljeni protivno članu 3 bili prihvaćeni u krivičnom postupku. O predstavci je prvo odlučivalo Veće. Podnosilac je zahtevao da se predmet uputi Velikom veću i njegov zahtev je prihvaćen. Ročište za glavnu raspravu je bilo javno i održano je u Zgradi suda za ljudska prava u Strazburu.

Podnosilac je rođen 1975.g. i trenutno je pritvoren u zatvoru u Nemačkoj. J. je bio najmlađi sin jedne bankarske porodice, a podnosilac, student prava, bio je poznanik njegove sestre. Krajem septembra 2002.g. podnosilac je namamio dečaka (11.g) u svoj stan, gde ga je ubio tako što ga je ugušio. Zatim je roditeljima dečaka tražio otkupninu. Od momenta kada je pokupio otkupninu bio je pod policijskim nadzorom. Policija ga je uhapsila na aerodromu i položila ga na zemlju licem prema tlu. Kasnije, pojedini službenici policije su mu zapretili nanošenjem fizičkog bola, od strane lica posebno obučenog za to, ako ne otkrije gde se nalazi dečak. Policajac ga je nekoliko puta udario šakom u grudi i tresao ga tako da je jednom udario glavom o zid. Iz straha da će se pretnje ostvariti, podnosilac je otkrio mesto gde se nalazi telo dečaka.

NAVODNA POVREDA ČLANA 3 KONVENCIJE
- Niko neće biti podvrgnut mučenju, nečovečnom ili ponižavajućem postupanju ili kažnjavanju.
Ocena Suda: da bi postupak potpao pod opseg ovog člana isti mora imati minimum težine. Ocena tog minimuma zavisi od okolnosti predmeta, kao što su dužina trajanja postupka, fizička i psihička dejstva i godine i zdravstveno stanje žrtve. Među stranama nije sporno da su policijski službenici pretili podnosiocu nanošenjem neopisive fizičke boli ako odbije da otkrije gde se nalazi J. Ustanovljeno je da su određene povrede podnosiocu nanete prilikom hapšenja, ali pred domaćim sudovima nije izneto nanošenje povreda tokom ispitivanja u onoj meri kako je predstavljeno Sudu. Sud ne može da zaključi da su žalbeni navodi podnosioca, koji se odnose na fizičke napade i povrede, kao i navodna pretnja seksualnim iskorišćavanjem za vreme ispitivanja, dokazani van razumne sumnje. Dalje, Sud smatra da je podnosiocu prećeno nepodnošljivom boli kako bi otkrio mesto gde se nalazi J., kada je bio primoravan da bos hoda kroz šumu ka jezeru gde se nalazilo telo dečaka, a o čemu svedoče plikovi i otoci na stopalima, koje je utvrdio lekar. Trajanje postupka ispitivanja bilo je desetak minuta. Pretnje su bile stvarne i dostigle su minimum težine. Postupak može okarakterisati kao nečovečno postupanje, ali nema potreban nivo okrutnosti kako bi dosegao prag mučenja. Došlo je do povrede člana 3 Konvencije (11:6).

NAVODNA POVREDA ČLANA 6 KONVENCIJE
- Pravo na pravično suđenje – pravo da se brani sam ili preko branioca.
Vlada je prigovorila da podnosilac nije iskoristio sva domaća pravna sredstva. Sud ističe da se to što nisu ispunjeni formalni aspekti žalbe, ali je sud ispitao njenu suštinu, ne može smatrati neiscrpljivanjem domaćih pravnih sredstava. Što se tiče korišćenja dokaza koji su dobijeni kršenjem člana 3 Konvencije, ono čini suđenje nepravičnim. S druge strane, podnosilac je pred sudom priznao delo koje je učinio, a sud je to priznanje smatrao glavnim osuđujućim dokazom. Podnosiočeva prava na odbranu nisu bila zanemarena. Nije došlo do povrede člana 6 Konvencije (11:6).

PRIMENA ČLANA 41 KONVENCIJE
- Pravo na pravično zadovoljenje oštećenoj strani.
Podnosiocu je dodeljen određeni iznos za troškove i izdatke (10:7).
Izdvojena mišljenja.