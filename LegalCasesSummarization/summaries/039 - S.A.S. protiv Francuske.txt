Postupak u ovom predmetu je pokrenut predstavkom protiv Republike Francuske koju je podnela jedna francuska državljanka (podnositeljka predstavke), a koju je Sudu uputila Evropska komisija za zaštitu ljudskih prava, u aprilu 2011.godine.

Predsednik veća, koji je potom bio i predsednik Velikog veća je odobrio zahtev podnositeljke predstavke za neotkrivanje njenog identiteta. Podnositeljka se žalila na povredu članova 3, 8, 9, 10 i 11 Konvencije, odvojeno i u vezi sa članom 14 Konvencije. Smatrala je da je do povrede došlo usled zabrane nošenja odeće koja je namenjena za prikrivanje lica na javnim mestima, a koja je bila propisana nacionalnim zakonom.

Podnositeljka predstavke je rođena 1990.godine i živi u Francuskoj. Ona se izjašnjava kao muslimanka koja nosi burku i nikab u skladu sa svojom verom, kulturom i ličnim ubeđenjima. Istakla je da niko od članova njene porodice ne vrši pritisak na nju da se oblači na taj način. Takođe je istakla da želi da može da nosi nikab (veo koji prekriva celo lice) po sopstvenom izboru, mada ga ne nosi uvek kada je na javnim mestima.

NAVODNA POVREDA ČLANOVA 8, 9 I 10 KONVENCIJE ZASEBNO I U VEZI SA ČLANOM 14 KONVENCIJE
- Član 8 – pravo na poštovanje privatnog života
- Član 9 – sloboda ispoljavanja svoje vere
- Član 10 – pravo na slobodu izražavanja
- Član 14 – zabrana diskriminacije
(a) Navodna povreda članova 8 i 9 Konvencije – ocena Suda
Mera zabrane pokrivanja lica jeste propisana nacionalnim zakonom, ali se postavljapitanje postojanja legitimnog cilja. Sud pritom nije ubeđen u tvrdnje Vlade u pogledu poštovanja jednakosti između muškaraca i žena. Poštovanje ljudskog dostojanstva ne može legitimno opravdati zabranu nošenja vela koji prekriva celo lice. S druge strane „poštovanje minimuma zahteva života u okviru društva“ može biti povezano sa legitimnim ciljem „zaštite prava i sloboda drugih“. U vezi sa pitanjem da li je ova zabrana neophodna u demokratskom društvu, Sud smatra da su određena ograničenja neophodna u društvu u kome koegzistira više različitih veroispovesti. Država treba da osigura da konkurentne grupe tolerišu jedna drugu. Zabrana je proporcionalna cilju koji se želi postići. Dakle, nije došlo do povrede članova 8 i 9 Konvencije (sa 15 glasova prema 2).
(b) Navodno kršenje člana 14 Konvencije u vezi sa gore pomenutim članovima – ocena Suda
Podnositeljka predstavke se žalila na indirektnu diskriminaciju. Sud donosi zaključak da nije prekršen član 14 Konvencije u vezi sa članovima 8 i 9 Konvencije (jednoglasno).

Izdvojena mišljenja nisu prevedena, ali se nalaze u originalu na HUDOC-u.