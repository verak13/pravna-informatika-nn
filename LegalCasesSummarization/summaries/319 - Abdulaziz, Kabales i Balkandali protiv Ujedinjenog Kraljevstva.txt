Postupak je pokrenut trima predstavkama koje su podnete Evropskoj komisiji za ljudska prava protiv Ujedinjenog Kraljevstva Velike Britanije i Severne Irske. Podnosioci predstavki su: gđa Nargis Abdulaziz, gđa Arseli Kabales i gđa Sohair Balkandali. Komisija je predmet uputila Evropskom sudu za ljudska prava. Gđa Abdulaziz je u vreme podnošenja predstavke bila ili apatrid ili državljanka Malavija, gđa Kabales je bila državljanka Filipina, a gđa Bakandali je bila državljanka Ujedinjenog Kraljevstva i Kolonija.

Podnositeljke predstavki su zakonito i trajno nastanjene u Ujedinjenom Kraljevstvu. U skladu sa imigracionim propisima koji su bili na snazi u relevantno vreme, njihovim supruzima je odbijena dozvola da ostanu sa svojim suprugama ili da im se pridruže u toj zemlji kao muževi. Podnositeljke su se žalile da je došlo do kršenja člana 3 i člana 8 Konvencije, uzetog zasebno ili zajedno sa članom14. Tvrdile su da suprotno članu 13 Konvencije nije postojao nikakav domaći pravni lek za navedene žalbe.

NAVODNA POVREDA ČLANA 8 KONVENCIJE
- Svako ima pravo na poštovanje svog privatnog i porodičnog života, doma i prepiske.
Izraz „porodični život“ u slučaju venčanog para podrazumeva zajednički život. Slučaj gđe Kabales mora da se posmatra zasebno, uzimajući u obzir pitanje pravovaljanosti njenog braka. Tek kada su se nastanile u Ujedinjenom Kraljevstvu kao neudate žene podnositeljke su stupile u brak. Nisu pokazale da su postojale prepreke za uspostavljanje porodičnog života u njihovim sopstvenim zemljama ili u zemljama njihovih muževa. Prema stavu Suda, nije bilo povrede člana 8 uzetog zasebno.

NAVODNA POVREDA ČLANA 14 KONVENCIJE UZETOG ZAJEDNO SA ČLANOM 8
Član 14 – zabrana diskriminacije po bilo kom osnovu
- Navodna diskriminacija po osnovu pola
- Navodna diskriminacija po osnovu rase
- Navodna diskriminacija po osnovu rođenja
Sud smatra da gđa Balkandali nije bila žrtva diskriminacije po osnovu rođenja.Sud smatra da je povređen član 14 uzet zajedno sa članom 8 zbog diskriminacije protiv svake podnositeljke predstavke po osnovu pola.

NAVODNA POVREDA ČLANA 3 KONVENCIJE
- Niko ne sme biti podvrgnut mučenju ili nečovečnom ili ponižavajućem postupanju ili kažnjavanju.
Po mišljenju podnositeljki, diskriminacija protiv njih predstavlja uvredu ljudskog dostojanstva. Sud smatra da nije bilo povrede ovog člana.

NAVODNA POVREDA ČLANA 13 KONVENCIJE
- Pravo na delotvorn pravni lek u domaćem zakonodavstvu.
Sud smatra da je došlo do povrede ovog člana u pogledu žalbe na diskriminaciju po osnovu pola pred domaćim pravnim poretkom.

PRIMENA ČLANA 50 KONVENCIJE
- Pravično zadovoljenje oštećenoj stranci
Podnositeljkama je zajedno dodeljen određeni iznos po osnovu troškova i izdataka.

Odluka Suda je doneta jednoglasno. Priložena izdvojena saglasna mišljenja.