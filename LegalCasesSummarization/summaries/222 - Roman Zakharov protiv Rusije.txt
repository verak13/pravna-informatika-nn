Postupak u ovom predmetu je pokrenut predstavkom protiv Ruske Federacije, koju je Sudu podneo ruski državljanin, g. Roman Zakharov (podnosilac predstavke), krajem oktobra 2006.g.

Podnosilac je naveo da je njegovo pravo na privatni život i prepisku povređeno tajnim presretanjem mobilne telefonske komunikacije u Rusiji, te da u tom smislu nije imao pristup delotvornom pravnom leku. Podnosilac je rođen 1977.g. i živi u Sankt Petersburgu. Bio je glavni urednik izdavačke kuće i časopisa o avijaciji. Bio je pretplatnik kod nekoliko operatera mobilne telefonije. Krajem decembra 2003.g. pokrenuo je sudski postupak protiv tri operatera mobilne mreže, tvrdeći da je došlo do mešanja u njegovo pravo na privatnost telefonskih komunikacija. Okružni sud je odbio zahtev podnosioca. Gradski sud je potvrdio presudu po žalbi.

NAVODNA POVREDA ČLANA 8 KONVENCIJE
- Pravo na poštovanje svog privatnog i porodičnog života, doma i prepiske.
Podnositelj insistira na tome da je žrtva samim tim što postoji zakon koji dozvoljava postojanje sistema tajnog presretanja konunikacije, bez potrebe dokazivanja da su te mere bile primenjive u njegovom slučaju. Sud primećuje da u Rusiji ne postoje delotvorni pravni lekovi za ovakvu situaciju. Podnosilac je tvrdio da ruski zakon ne predviđa obaveštavanje osobe čije se komunikacije presreću ni pre, ni u toku, niti nakon presretanja.
Sud je smatrao da nije nerazumno prepustiti ukupno trajanje presretanja diskreciji domaćih vlasti. S druge strane, obim sudske kontrole u Rusiji je ograničen. Sud zaključuje da ruske zakonske odredbe o presretanju komunikacije ne pružaju adekvatne i delotvorne garancije zaštite od proizvoljnosti i rizika od zloupotrebe. Dakle, došlo je do povrede člana 8 Konvencije (jednoglasno).

NAVODNA POVREDA ČLANA 13 KONVENCIJE
- Pravo na delotvoran pravni lek.
Sud smatra da nije potrebno zasebno ispitivati povredu ovog člana (jednoglasno).

PRIMENA ČLANA 41 KONVENCIJE
- Pravično zadovoljenje oštećenoj strani.
Sud presuđuje sa 16:1 glasova da utvrđenje povrede samo po sebi predstavlja dovoljno pravično zadovoljenje za svu nematerijalnu štetu koju je podnosilac pretrpeo, a jednoglasno dosuđuje određeni iznos na ime troškova i izdataka i pripadajućeg poreza.