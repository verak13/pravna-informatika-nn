Podnositelji predstavke su azerbejdžanski Kurdi koji su živeli u distriktu Lačin, u Azerbejdžanu. Oni su istakli da se nisu mogli vratiti svojim domovima i imovini nakon što su bili prisiljeni da ih napuste 1992. godine za vreme armensko-azerbejdžanskog sukoba o Nagorno-Karabahu.

U vreme raspada Sovjetskog Saveza u decembru 1991. godine, Autonomna oblast Nagorno-Karabah (AONK) je bila autonomna provincija u okviru Azerbejdžanske Sovjetske Socijalističke Republike. Nije postojala zajednička granica između AONK-a i Jermenske Sovjetske Socijalističe Republike, koje su bile odvojene azerbejdžanskom teritorijom, a distrikt Lačin je bila zona gdje su one bile najmanje udaljene jedna od druge. Godine 1989, većinsko stanovništvo u distriktu Lačin su bili Kurdi i Azeri i samo 5-6% Jermena. Oružani sukobi u Nagorno-Karabahu su počeli 1988. godine. U septembru 1991. godine, ubrzo nakon što je Azerbejdžan proglasio nezavisnost od Sovjetskog Saveza – Regionalno veće AONK-a je najavilo uspostavljanje “Republike Nagorno-Karabah” (“RNK”), koja je obuhvatala teritoriju AONK-a i azerbejdžanski distrikt Šahumian. Nakon referenduma koji je održan u decembru 1991. godine, koji je bojkotovalo azersko stanovništvo, na kojem se 99,9% onih koji su glasali izjasnilo za odvajanje “RNK-a” od Azerbejdžana, RNK je potvrdio svoju nezavisnost od Azerbejdžana u januaru 1992. godine. Nakon toga, sukob se postepeno zaoštravao te na kraju eskalirao u pravi rat. Do kraja 1993. godine, etničke jermenske snage su preuzele kontrolu nad skoro celom teritorijom bivšeg AONKa i sedam susednih azerbejdžanskih regija. Sukob je rezultovao stotinama hiljada interno raseljenih osoba i izbeglica na obe strane. U maju 1994. godine, strane u sukobu su potpisale sporazum o prekidu vatre, koji je i danas na snazi. Pregovori u svrhu mirnog rešenja su vođeni pod pokroviteljstvom Organizacije za evropsku bezbednost i saradnju (OSCE). Međutim, nikakvo konačno političko rešenje sukoba nije postignuto. Nijedna država ili međunarodna organizacija nije priznala samoproglašenu nezavisnost “RNK-a”. Pre pridruživanja Savetu Evrope 2001. godine, Jermenija i Azerbejdžan su se obavezali, Komitetu ministara i Parlamentarnoj skupštini, na mirno rešenje sukoba u vezi s Nagorno-Karabahoom.

Distrikt Lačin, u kojem žive podnostelji predstavke, je bio predmet napada više puta za vreme rata. Podnositelji predstavke su naveli da su i trupe Nagorno-Karabaha i trupe Republike Jermenije preuzimale napade. Međutim, jermenska vlada je istakla da Jermenija nije u učestvovala u događajima, nego da su vojne akcije preduzimale snage odbrane Nagorno-Karabaha i volonterske grupe. Sredinom maja 1992. godine, Lačin je pretrpeo bombardovanje u toku kojeg su uništene kuće. Podnositelji predstavke su bili prisiljeni da pobegnu iz Lačina u Baku. Od tada se ne mogu vratiti u svoje domove i imovinu zbog jermenske okupacije. U prilog svojim tvrdnjama da su živeli u Lačinu veći deo svog života do prisilnog raseljavanja te da su njihove kuće i zemlja tamo, podnositelji predstavke su dostavili razne dokumente Sudu. Sva šestorica podnositelja predstavke su dostavili službene sertfikate (“tehničke pasoše”) u kojima je naznačeno da su kuće i zemljišta u distriktu Lačin upisani na njihova imena; rodne listove, uključujući one za svoju decu, i/ili venčane listove, kao i izjave komšija kojima se potvrđuje da su podnositelji predstavke zaista živeli u distriktu Lačin.

Sudskom praksom je razvijen fleksibilan stav u pogledu dokaza koje trebaju dostaviti podnositelji predstavki koji smatraju da su izgubili svoju imovnu i dom u situacijama međunarodnog i internog oružanog sukoba. Sličan stav se ogleda i u “Principima o restituciji stambenog smeštaja i imovine izbeglicama i raseljenim licima” (Principi Pinheiro).

Najznačajniji dokazi koje su dostavili podnositelji predstavke su tehnički pasoši. Kao službeni dokumenti, oni svi sadrže nacrte kuća s veličinama i merama itd. Veličine predmetnih zemljišnih parcela su takođe naznačene. Na pasošima su naznačeni datumi između 1985. godine i 1990. godine te imena podnositelja predstavke. Dalje, pasoši sadrže referentne podatke u vezi s odlukama o dodeli zemljišta. Imajući u vidu te okolnosti, oni su dostavili takve dokaze prima facie o imovinskim pravima kakve je Sud prihvatio u velikom broju prethodnih predmeta. Podnositelji predstavke su dostavili i daljne dokaze prima facie u pogledu imovine, uključujući izjave bivših komšija te dokumente koji se odnose na identitet podnositelja predstavke i mesto prebivališta u prilog svojim imovinskim zahtevima. Osim toga, iako nijedan, osim šestog podnositelja predstavke, nije do sada dostavio vlasničke listove ili neki drugi dokaz prima facie, potrebno je uzeti u obzir okolnosti pod kojima su bili prisiljeni da napuste distrikt, napuštajući ga kada se našao pod vojnim napadom. Prema tome, podnositelji predstavke su dostavili dovoljno dokaza u prilog svojim tvrdnjama da su živeli u distriktu Lačin veći dio svog života dok nisu bili prisiljeni da ga napuste te da su posedovali kuće i zemljišta u vreme bijega.

U doba sovjetskog pravnog režima nije postojalo privatno vlasništvo nad zemljom, ali su građani mogli biti vlasnici stambenih objekata. Zemljište se dodeljivalo građanima u posebne svrhe kao što je obrađivanje zemljišta ili izgradnja pojedinačnih kuća. U tom slučaju, građanin je imao “pravo korištenja”, ograničeno posebnom namenom, koje je bilo pravno zaštićeno te se moglo nasleđivati. Prema tome, nije postojala sumnja da prava podnositelja predstavke u pogledu kuća i zemljišta predstavljaju osnovni ekonomski interes. In conclusio, u vreme kada su morali napustiti distrikt Lačin, podnositelji predstavke su imali pravo na zemljište i kuću koja predstavljaju “imovinu” u smislu člana 1. Protokola broj 1. Ne postoje podaci da su ta prava prestala postojati kasnije; njihovi imovinski interesi su i dalje valjani.

Osim toga, njihova zemljišta i kuće se takođe moraju smatrati njihovim “domovima” u smislu člana 8. Konvencije. Svi podnositelji predstavke su rođeni u distriktu Lačin. Do momenta bega u maju 1992. godine, oni su živeli u radili tamo celi ili veći deo svog života. Skoro svi podnositelji predstavke su u braku i imaju decu u distriktu. Podnositelji predstavke se nisu dobrovoljno nastanili drugde, nego su živeli kao interno raseljena lica u Bakuu i drugde zbog nužnosti. Imajući u vidu okolnosti u ovom predmetu, ne može se smatrati da je njihovo prisilno raseljavanje i odsutnost iz distrikta Lačin prekinulo njihovu vezi s distriktom, uprkos vremenu koje je proteklo od njihovog bega. Iz istih razloga kao što su oni koji su doveli do zaključka o članu 1. Protokol broj 1, Sud zaključuje da uskraćivanje pristupa domovima podnositelja predstavke predstavlja kontinuirano nepravično mešanje u njihovo pravo na poštovanje njihovog privatnog i porodičnog života i njihovog doma.

Podnositelji su se žalili na nedostatak pravnog leka u situaciji u kojoj se nalaze. Tužena vlada nije dokazala da postoji pravni lek, bilo u Jermeniji ili u “RNK-u”, kojim bi se obezbedila pravna zaštita u pogledu žalbenih navoda podnositelja predstavke. Imajući u vidu da je tužena vlada negirala da su njene vlasti bile umešane u u događaje koji su doveli do žalbenih navoda podnositelja predstavke ili da je Jermenija imala jurisdikciju nad Nagorno-Karabahom i susednim teritorijama, ne bi bilo razumno očekivati da podnositelji predstavke podnose tužbene zahteve za restituciju ili naknadu jermenskim vlastima. Konačno, budući da nije postignuto nikakvo političko rešenje sukoba, a militarizacija regije je sve veća poslednih godina, bilo bi nerealno smatrati da bi bilo koji mogući pravni lek u nepriznatoj “RNK” mogao obezbediti pravnu zaštitu raseljenim Azerbejdžancima. Dakle, jermenska vlada nije dokazala da postoji raspoloživ pravni lek koji bi pružio pravnu zaštitu podnositeljima predstavke u pogledu njihovih žalbenih navoda na osnovu Konvencije ili koji bi omogućio razumne izglede u uspeh.