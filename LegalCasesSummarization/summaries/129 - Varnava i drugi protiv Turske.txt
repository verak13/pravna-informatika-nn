Podnosioci predstavke su srodnici devetorice kiparskih državljana koji su nestali za vreme turskih vojnih operacija u severnom delu Kipra u julu 1974. godine.

Činjenice su sporne među strankama. Osmorica od ukupnog broja nestalih muškaraca su bili pripadnici snaga kiparskih Grka te su nestali, prema podnosiocima predstavki, nakon što su ih turske vojne snage zarobile i pritvorile. Svedoci su izjavili da su ih videli u turskim zatvorima 1974. godine, a neki od njih su identifiikovale njihove porodice na fotografijama ratnih zarobljenika kiparskih Grka koje su objavljene u grčkoj štampi. Vlada Turske je osporila da su muškarce zarobile turske snage, te tvrdi da su oni poginuli u akciji za vreme sukoba.

Deveti nestali muškarac, gosp. Hadjipanteli, je bio bankarski službenik. Podnosioci predstavke su istakli da su njega zarobile turske snage, zajedno sa jednom grupom ljudi, radi ispitivanja u augustu 1974. godine i da je tada nestao. Njegovo telo je pronađeno 2007. godine u okviru aktivnosti Komiteta za nestale osobe Ujedinjenih nacija na Kipru (u daljem tekstu: Komitet). Komitet je osnovan 1981. godine sa zadatkom da sastavi spisak nestalih osoba na obe strane i da precizira da li su one žive ili mrtve. On nije imao nadležnost da odredi odgovornost za smrtne slučajeve nestalih osoba, ni da donosi zaključke o uzrocima smrti. Ostaci gosp. Hadjipantelija su ekshumirani iz masovne grobnice blizu jednog sela kiparskih Turaka. U medicinskom nalazu je naznačeno da je on zadobio rane od metaka u glavu, desnu ruku i desnu butinu. Turska Vlada je osporila da je on bio zatvoren, ističući da njegovo ime nije bilo na spisku kiparskih Grka koji su držani na navedenom pritvorskom mjestu koje je posetio Međunarodni crvni krst.

Presudom od 10. januara 2008. godine, Veće Suda je presudilo da je počinjeno kontinuirano proceduralno kršenje članova 2. i 5, te kršenje člana 3. Veće nije ustanovilo kršenje materijalnog aspekta člana 5.

Tužena Vlada je osporila nadležnost Suda da razmatra više aspekata predstavke. Prvo, Vlada je istakla da nije postojao pravni interes da se odlučuje o predstavkama budući da je Sud već odlučio o pitanju nestanka svih nestalih kiparskih Grka u Četvrtom međudržavnom predmetu (Kipar protiv Grčke [VV], broj 25781/94, od 10. maja 2001). Drugo, predstavke ne potpadaju pod opseg vremenske nadležnosti Suda jer se pretpostavlja da su nestali muškarci umrli mnogo prije 28. janauara 1987. godine, kada je Turska priznala pravo na pojedinačnu predstavku, te nema samostalne proceduralne obaveze koja je odvojena od činjeničnog izvora žalbenih navoda. Tužena Vlada je istakla da proceduralna obaveza iz članova 2. i 3. predstavlja svakom slučaju nedavnu činjenicu u vezi sa jurisprudencijom te ne može biti obavezujuća za države retroaktivno. Konačno, predstavke su podnesene 25. januara 1990. godine, tj. više od šest meseci nakon što je Turska prihvatila pravo na pojedinačnu predstavku, te su one zakasnele.
Da bi predstavka bila “u suštini istovetna” nekoj drugoj koju je Sud već razmatrao u smislu člana 35. stav 2. tačka (b), ona se mora odnositi ne samo na suštinski iste činjenice nego i žalbene navode moraju podnijeti iste osobe. Prema tome, ne može se reći da međudržavna predstavka lišava pojedinačne podnosioce predstavke mogućnosti da predoče žalbene navode ili da istrajavaju u žalbenim navodima. U vezi sa pitanjem da li bi predstavke trebale biti skinute sa liste predmeta Suda na osnovu člana 37. stav 1. tačka (c), Sud ističe da u zaključcima, koji su formulirani u Četvrtom međudržavnom predmetu, nije precizirano u pogledu kojih nestalih osoba se one odnose. Osim toga, Sud, u pojedinačnim predstavkama, ima nadležnost da dodeli pravično zadovoljenje pojedinačnim podnosiocima predstavke i da naznačni mere na osnovu člana 46. Prema tome, pravni interes da se razmotre predstavke i dalje postoji.
Zaključak: prethodni prigovor odbijen (šesnaest glasova naspram jednog glasa).

U odnosu na pitanje vremenske nadležnosti: Proceduralna obaveza da se istraži smrt na osnovu člana 2. je postala odvojena i samostalna obaveza, te se može smatrati “odvojenom obavezom” koja može obavezati državu čak i kada se smrt desila prija stupanja na snagu Konvencije (kao u slučaju Šilih protiv Slovenije, broj 71463/01, od 9. aprila 2009). Nije od važnosti to što se proceduralna obaveza razvila tek sudskom praksom nakon što je Turska prihvatila pravo na pojedinačnu predstavku budući da je sudska praksa sredstvo razjašnjavanja postojećih tekstova na koje se princip neretroaktivnosti ne primjenjuje na isti način kao u zakonodavnoj materiji.

U vezi sa argumentom da postoji osnov da se pretpostavlja da su nestali muškarci preminuli dosta vremena prije početka vremenske nadležnosti Suda, tj. 1987. godine, Sud je napravio razliku između formulisanja činjenične pretpostavke i pravnih posledica koje iz nje proizilaze. Teško da se proceduralna obaveza, da se istraže slučajevi nestanka u okolnostima opasnim po život, može okončati otkrivanjem tela i pretpostavkom smrti jer generalno ostaje obaveza da se objasni nestanak i smrt, te da se identificira i krivično goni bilo koji počinilac nezakonitog dela. Prema tome, čak i ako protek vremena od trideset četiri godine bez vesti o nestalim osobama može pružiti snažne dokaze da su predmetne osobe preminule u međuvremenu, to ne znači da ne postoji proceduralna obaveze da se provede istraga.

Osim toga, potrebno je razlikovati obavezu da se istraži sumnjiva smrt i obavezu da se istraži sumnjiv nestanak. Nestanak je zaseban fenomen kojeg karakteriziše situacija u kojoj se bližnji suočavaju, na kontinuiran način, sa neizvesnošću i nedostatkom informacija ili čak namernim prikrivanjem i nejasnoćama o onome šta se desilo. Nestanak nije “trenutačno” delo ili događaj; dodatni specifični element, kojeg čini naknadni izostanak objašnjenja o sudbini i mestu nestale osobe, prouzrokuje kontinuiranu situaciju. Prema tome, proceduralna obaveza i dalje potencijalno postoji sve dok se ne razjasni sudbina žrtve, čak i kada se može pretpostaviti da je ona preminula. U vezi s tim, zahtev za uspostavljanjem veze između smrti i istražnih mera, s jedne strane, i datuma stupanja na snagu Konvencije, s druge strane, se primenjuje samo u slučaju ubistva ili sumnjive smrti.
Zaključak: prethodni prigovor odbijen (šesnaest glasova naspram jednog glasa).

U odnosu na pitanje šestomesečnog roka: Podnosioci predstavki u predmetima koji se odnose na nestanak moraju dokazati revnost i inicijativu, te predočiti svoje žalbene navode bez prekomernog odlaganja. Dok standard očekivane brzine srodnika ne treba biti rigorozan u smislu dokazivanja ozbiljne prirode dela u vezi sa nestankom, predstavke mogu biti odbačene ako su podnosioci predstavke dugo čekali ili su čekali bez opravdanog razloga da bi se obratili Sudu nakon što su saznali, ili nakon što su mogli saznati, da nije pokrenuta nikakva istraga ili da se odugovlači, ili da je postala nedelotvorna, te da nema neposredne, stvarne mogućnosti da se provede djelotvorna istraga u budućnosti. Momenat saznanja da se došlo do te faze ovisi o okolnostima svakog predmeta.
U pogledu izuzetnih okolnosti ovog predmeta koje uključuju međunarodni sukob, a u kojem nema normalnih istražnih radnji na raspolaganju, moglo se razumno očekivati da podonosioci predstavki čekaju ishod delovanja Vlade i Ujedinjenih nacija jer su te aktivnosti mogle rezultirati merama preduzetim da bi se istražila poznata mesta masovnih grobnica i predstavljati osnov za poduzimanje daljnjih mera. Dok je do kraja 1990. godine moralo postati očigledno da te aktivnosti ne pružaju više bilo koju stvarnu nadu u napredak, podnosioci predstaki su se obratili Sudu u januaru te godine. Prema tome, imajući u vidu posebne okolnosti predmeta, oni su delovati sa razumnom brzinom.
Zaključak: prethodni prigovor odbijen (petnaest glasova naspram dva glasa).

Podnosioci su u predstavci pozvali na čl. 2, 3, 4, 5, 6, 8, 10, 12, 13. i 14. Konvencije.

U odnosu na Član 2: Sud smatra da postoje opravdani argumenti koji omogućavaju da se potvrdi da su nestale osobe bile viđene poslednji put u sektoru koji je bio pod kontrolom turskih snaga ili su turske vlasti bile nadomak preuzimanja kontrole na tim sektorom. Ostaje i dalje obaveza da se sazna da li su ti muškarci bili ubijeni u borbi ili su zarobljeni. Član 2. se mora tumačiti, u meri u kojoj je to moguće, u svjetlu principa međunarodnog prava, naročito pravila humanitarnog međunarodnog prava, koji imaju nezaobilaznu i univerzalno prihvaćenu ulogu u ublažavanju divljaštva i nečovečnosti oružanih sukoba. U zonama međunarodnog sukoba, države ugovornice imaju obavezu da zaštite živote onih koji nisu, ili nisu više, uključeni u sukobe. Ta obaveza se takođe odnosi na pružanje medicinske pomoći ranjenim i na, kada je reč o poginulim, obavezu da njihova tela budu propisno sahranjena i da se pruže informacije o identitetu i sudbini žrtava. Tužena Vlada nije pružila nikakave dokaze, ili ubedljivo obrazloženje, koji bi se mogli suprostaviti tvrdnjama podnosilaca predstavki da su predmetne žrtve nestale u području pod njenom isključivom kontrolom. Budući da su se sporni slučajevi nestanaka desili u okolnostima opasnim po život, u kojima se vođene vojne operacije bile popraćene velikim brojem hapšenja i ubijanjem, član 2. nameće tuženoj Vladi kontinuiranu obavezu da traži nestale osobe i da sazna šta se sa njima desilo.

U vezi sa pitanjem poštivanja te obaveze, Sud u potpunosti priznaje značaj aktivnosti Komiteta u pogledu ekshumacije i identifikacije tijela, te odaje počast aktivnostima koje je obavio Komitet u pružanju informacija i vraćanju posmrtnih ostataka srodnicima. Međutim, Sud je istakao da koliko god da su važne te aktivnosti kao prvi korak u istražnom procesu, njima se ne iscrpljuje obaveza Vlade iz člana 2. da provede delotvornu istragu. Iz materijala dostavljenih u pogledu jednog od nestalih osoba, gosp. Hadjipantelija, sledi da se, nakon identifikovanja tela, postupak sastoji od izdavanja lekarske potvrde o smrti u kojoj se ukratko naznačavaju smrtonosne povrede. Međutim, ne postoji izveštaj u kojem se analiziraju okolnosti ili datum smrti, te se nikakve istražne mere ne poduzimaju da bi se pronašli ili ispitali svedoci. Prema tome, čak i ako je otkriveno telo, ne može se reći da se rasvetlila sudbina žrtve.

Priznajući ekstremne poteškoće u pronalaženju svedoka i sakupljanju dokaza protiv pretpostavljenih počinilaca više godina nakon događaja, Sud podseća da istraga, da bi bila delotvorna, mora omogućiti da se ustanovi da li je smrt bila uzrokovana na nezakonit način ili nije i, ako jeste, da se identifikuju odgovorni i da se oni kazne. Ne postoje naznake da je Komitet prekoračio granice svojih ovlaštenja, te nijedno drugo telo ili vlast nije prihvatilo zadatak da ustanovi činjenice i prikupi i oceni dokaze u svrhu krivičnog gonjenja. Dok je istraga mogla ostati bez rezultata, takav ishod, međutim, nije bio neizbežan, te tužena Vlada nije mogla biti oslobođena obaveze poduzimanja neophodnih mera. Činjenica, da su obe strane u sukobu davale prioritet “politički senzitivnom” pristupu i da je Komitet, sa svojim ograničenim ovlašćenjima, bio jedino prihvatljivo rešenje za sve u okviru medijatorstva Ujedinjenih nacija, nema uticaja na primenu odredbi Konvencije. Dakle, postoji kontinuirano nepovinovanje tužene Vlade obavezi da provede delotvornu istragu o sudbini devetorice nestalih muškaraca.
Zaključak: kontinurana proceduralna povreda (šesnaest glasova naspram jednog glasa).

U odnosu na navde da je povređen Član 3: Sud ne nalazi nijedan razlog zbog kojeg bi donio zaključak koji bi se razlikovao od zaključka do kojeg je došao u Četvrtom međudržavnom predmetu, prema kojem ćutanje turskih vlasti u pogledu stvarne zabrinutosti podnosilaca predstavki za sudbinu njihovih nestalih srodnika može biti okvalifikovano kao neljudski postupak.
Zaključak: kontinuirana povreda (šesnaest glasova naspram jednog glasa).

U odnosu na navode da je povređen Član 5: Postoji osnovana tvrdnja da su dvojica nestalih muškaraca, čija su imena bila na spisku pritvorenih osoba Međunarodnog crvenog krsta, bili zadnji put viđeni u okolnostima koje su kontrolirale turske snage ili snage kiparskih Turaka. Međutim, turske vlasti nisu priznale njihovo pritvaranje, niti su dokumentovale ikakve dokaze koji bi predstavljali službeni trag o njihovom kretanju. Ako nije bilo dokaza da je bilo koja od nestalih osoba bila u pritvoru u periodu koji je ispitivao Sud, turska vlada je morala dokazati da je provela delotvornu istragu o opravdanim žalbenim navodima, prema kojima su dvojica nestalih muškaraca bili uhapšeni i nakon toga više nisu viđeni. Navedeni zaključak Suda u vezi sa članom 2. ne ostavlja nikakvu sumnju da vlasti nisu provele potrebnu istragu u tom pogledu.
Zaključak: kontinuirana povreda u pogledu dvojice nestalih muškaraca (šesnaest glasova naspram jednog glasa).

Član 41: 12 000 EUR po osnovu nematerijalne štete svakom od podnosilaca predstavki, imajući u vidu ozbiljnost predmeta i decenije nesigurnosti koju su pretrpili podnosioci predstavki. Sud je objasnio da ne primenjuje posebnu tarifu u pogledu dodeljivanja odštete u predmetima koji se odnose na nestanke, ali se rukovodio načelom pravičnosti, koje uključuje fleksibilnost i objektivno razmatranje onoga što je ispravno, pravično i razumno u svim okolnostima.