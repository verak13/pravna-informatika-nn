Postupak u ovom predmetu je pokrenut predstavkom protiv Mađarske, koju je Sudu podneo g. Andraš Baka (podnosilac predstavke), mađarski državljanin, sredinom marta 2012.g. Podnosilac je tvrdio da mu je bio uskraćen pristup sudu, kako bi osporio prevremeni prekid svog mandata na funkciji predsednika Vrhovnog suda. Tvrdio je da je njegov mandat prevremeno prekinut zbog njegovih javno iznetih stavova u vezi sa zakonodavnom reformom. Pozvao se na povredu člana 6 stav 1 i člana 10 Konvencije. Vlada je krajem avgusta 2014.g. zatražila da predmet bude iznet pred Veliko veće.

Podnosilac je rođen 1952.g. i živi u Budimpešti. Sedamnaest godina je služio na dužnosti sudije Evropskog suda za ljudska prava (1991-2008), a zatim u nacionalnom sudu, prvo apelacionom, a zatim vrhovnom.

NAVODNA POVREDA ČLANA 6 STAV 1 KONVENCIJE
- Pravo na pravično suđenje.
O predmetu je prvobitno odlučivalo Veće i presudilo da je došlo do povrede ovog člana. Podnosilac je tvrdio da su zakonodavne mere kojima je prekinut njegov mandat predstavljale mešanje u njegovo izričito i bezuslovno pravo utvrđeno u domaćem pravu, a naročito u Ustavu, da do kraja ostvari svoj mandat. Sud ističe da kako bi bio primenljiv član 6 stav 1 u svom „građanskom“ delu, mora postojati spor oko „prava“ koje je priznato nacionalnim zakonom. Taj spor mora biti stvaran i ozbiljan, a rezultat postupka mora biti neposredno odlučujući na to pravo. Ovaj član ne jemči jedno određeno materijalno pravo u nacionalnom zakonodavstvu visokih strana ugovornica. Ovde je došlo do povrede člana 6 stav 1 Konvencije (15:2).

NAVODNA POVREDA ČLANA 10 KONVENCIJE
- Pravo na slobodu izražavanja.
Podnosilac smatra da su, bez obzira na izmenu zakona, funkcija nove Kurije, kao vrhovnog suda, ali i uloga njenog predsednika ostali u suštini isti. Sud smatra da je neophodno da u ovom konkretnom predmetu obrati pažnju na tok događaja. Podnosilac nije jedino javno lice koje se javno izražavalo o predmetnim zakonskim reformama. Sud smatra da kada se radi o pravu državnog službenika na slobodu izražavanja, onda poseban značaj imaju „dužnosti i odgovornosti“ iz člana 10 stav 2. Ne može se u sudije usađivati strah od moguće kazne ukoliko javno izražavaju svoje mišljenje. U ovom predmetu je došlo do povrede člana 10 Konvencije (15:2).

PRIMENA ČLANA 41 KONVENCIJE
- Pravo na pravično zadovoljenje oštećenoj strani.
Sud je dosudio podnosiocu određene iznose na ime naknade materijalne i nematerijalne štete i sudskih troškova. (15:2)
- Izdvojena mišljenja.