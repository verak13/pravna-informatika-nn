Postupak u ovom predmetu pokrenut je na osnovu predstavke koju su protiv Ujedinjenog Kraljevstva u podnijeli dvoje britanskih državljana, g-din Kevin Gillan i gđa Pennie Quinton. Podnositelji predstavke su tvrdili da je policija, primenom ovlaštenja za zaustavljanje i pretresanje, u njihovom slučaju, povredila njihova prava zajamčena članovima 5, 8, 10 i 11 Konvencije.

Između 9. i 12. septembra 2003. u Excel Centru u Docklandsu, u istočnom delu Londona, održavala se Međunarodna izložba odbrambenih sistema i opreme, proitv koje su orgnaizovani protesti i demonstracije. Dana 9. septembra 2003. oko 10.30 ujutro, prvi podnosilac predstavke, sa ruksakom na leđima vozio se biciklom u blizini sajma oružja, sa namerom da se pridruži demonstracijama. Dvojica policajaca su ga zaustavila i pretresla, navodeći da po Zakonu o terorizmu iz 2000. imaju ovlašćenje da vrše pretres u cilju nalaženja predmeta koji bi se mogli koristiti u terorističke svrhe o čemu mu je uručeno obaveštenje. On tvdri da, kada je upitao za razloge zaustavljanja, da mu je rečeno da se u okolini nalazi mnogo demonstranata i da je policija zabrinuta da bi mogli izazvati nevolje. Nije pronađeno ništa što bi ga inkriminisalo (premda su policajci zaplenili odštampane materijale koji su sadržali informacije o demonstracijama), te je mu je dozvoljeno da nastavi svojim putem. Zadržan je oko 20 minuta.

Dana 9. septembra 2003., oko 1.15 poslije podne druga podnositeljka predstavke, koja je na sebi imala fotografsku jaknu i malu torbicu i nosila fotografski aparat u ruci, zaustavljena je u blizini sajma oružja. Ona se, navodno, pojavila iz nekog grmlja. Druga podnositeljka predstavke, inače novinarka, u tom području je bila kako bi snimila proteste. Uprkos činjenici da je pokazala svoju novinarsku legitimaciju da dokaže svoj identitet, policajka Gradske policije ju je pretresla. Rečeno joj je da prestane snimati. Policajka se pozvala na ovlaštenja iz članova 44 i 45 Zakona o terorizmu iz 2000. godine. Nije pronađeno ništa što bi je inkriminisalo, pa joj je dozvoljeno da nastavi svojim putem. Zapisnik o njenom pretresu pokazuje da je bila zadržana pet minuta, iako se njoj činilo da je bila zadržana oko trideset minuta. Ona tvrdi da je bila toliko uplašena i uznemirena da nije bila u stanju da se vrati na demonstracije, premda je nameravala napraviti dokumentarac ili prodati snimke sa demonstracija.

Podnositelji predstavke su se žalili da je primena navedenog Zakona iz 2000. godine, u skladu sa kojima je policiji bilo dozvoljeno da ih zaustave i pretresu, povredila njihova prava zagarantovana članovima 5, 8, 10 i 11 Konvencije.

Sud primećuje da su prigovori podnositelja predstavke u ovom slučaju fokusirani na opštu usklađenost ovlaštenja za zaustavljanje i pretresanje sa odredbama Konvencije. Oni nisu nastojali osporiti da je primena člana 44 protiv njih bila opravdana u svetlu obaveštajnih podataka koje su imali komandir Gradske policije i državni sekretar, niti su osporavali da su ih policajci zaustavili “iz razloga što su tražili predmete koji bi se mogli koristiti u terorističke svrhe.” Budući da podnositelji predstavke, ne spore da su mere zaustavljanja i pretresanja, koje su primenjene protiv njih, bile u skladu sa odredbama Zakona iz 2000., pravni lijekovi koje je Vlada identifikovala ne bi bili ni relevantni ni delotvorni u slučaju tužbe pred ovim Sudom.

Sud primećuje da, iako vreme u okviru kojeg su podnositelji predstavke bili zaustavljeni i pretresani ni u jednom od ova dva slučaja nije prelazilo 30 minuta, tokom tog perioda podnositelji predstavke su u celosti bili lišeni slobode kretanja. Bili su dužni ostati gde jesu i podvrgnuti se pretresu, jer u slučaju da su to odbili, mogli bi se suočiti sa hapšenjem, pritvorom u policijskoj stanici ili krivičnom prijavom. Ovaj element prisile ukazuje na lišavanje slobode u smislu člana 5, stav 1. U ovom slučaju, međutim, Sud nije dužan konačno utvrditi ovo pitanje u svetlu svojih nalaza predočenih u nastavku u vezi sa članom 8 Konvencije.

Kao što je Sud imao ranije priliku da istakne, koncept “privatnog života” je veoma širok pojam koji nije podložan iscrpnim definicijama. On obuhvata fizički i psihološki integritet osobe. Pojam lične autonomije je veoma važno načelo koje je u osnovi tumačenja njenih jamstava. Ovaj član takođe štiti pravo na identitet i lični razvoj, i pravo na uspostavljanje odnosa sa drugim ljudskim bićima i spoljnim svetom. On može obuhvatiti aktivnosti stručne ili poslovne prirode. Shodno tome, postoji zona interakcije osobe sa drugima, čak i u javnom kontekstu, koja može potpasti pod opseg “privatnog života”. Čitav je niz elemenata koji su relevantni kod razmatranja pitanja da li je privatni život nekog lica pogođen merama koje su na snazi van kuće tog lica ili van privatnih prostorija. Osvrćući se na činjenice ovog konkretnog slučaja, Sud opaža da članovi Zakona iz 2000. dozvoljavaju uniformisanom policijskom službeniku da zaustavi bilo koje lice u geografskom području obuhvaćenom odobrenjem i da izvrši fizički pretres tog lica kao i svega što to lice nosi sa sobom. Pred domaćim sudovima, premda Dom lordova nije bio siguran da li je član 8 primenjiv s obzirom da mešanje nije dostiglo neophodni nivo ozbiljnosti, Gradska policija jeste priznala da je izvršavanje ovlaštenja iz spornog člana predstavljalo zadiranje u prava pojedinaca zajamčenih članom 8, a Apelacioni sud je to opisao kao “izuzetno široka ovlaštenja za zadiranje u privatnost pojedinca“. Nije sporno da su ovlaštenja na koje se ukazuje u ovom konkretnom predmetu utemeljena u domaćem zakonu, konkretno u članovima 44-47 Zakona iz 2000. Ipak, Sud smatra da ovlaštenja za zaustavljanje i pretresanjena osnovnu ovih članova nisu dovoljno ograničena niti uslovljena adekvatnim zaštitnim merama protiv zloupotrebe. Prema tome, ona nisu “u skladu sa zakonom” i iz toga sledi da su protivna članu 8 Konvencije. Dakle, u ovom slučaju došlo je do povrede člana 8.

Podnositelji predstavke su nadalje tvrdili da su povređena njihova prava na slobodu izražavanja iz člana 10 i prava na slobodu okupljanja iz člana 11 Konvencije. Tvrdilo se da zaustavljanje i pretresanje koje odloži, čak i privremeno, izveštavanje uživo i snimanje protesta predstavlja zadiranje u pravo garantovno članom 10. Sud smatra da nije potrebno ispitivati ostatak tužbe u odnosu na moguću povredu ovih članova jer su prava koja se odnose na interakciju sa spoljnim svetom već razmatrana u članu 8.