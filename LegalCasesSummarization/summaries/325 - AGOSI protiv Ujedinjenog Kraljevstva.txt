Ovaj predmet je Sudu uputila Evropska komisija za ljudska prava, a predmet proističe iz predstavke protiv Ujedinjenog Kraljevstva Velike Britanije i Severne Irske koju je podnela Gold-und Silbersheideanstalt AG (kompanija AGOSI).

Postavilo se pitanje da li je tužena Država prekršila svoje obaveze po osnovu člana 1 Protokola br.1.

Kompanija podnosilac predstavke je akcionarsko društvo, koje je osnovano i koje ima registrovano sedište u Saveznoj Republici Nemačkoj. Glavna delatnost ove kompanije su poslovi vezani za topljenje metala, a u predmetno vreme bavila se i poslovima u vezi sa zlatnicima i srebrnjacima. Godine 1974. kompanija je započela poslovanje sa britanskim državljaninom X. Kupila je određeni broj britanskih kovanih novčića koji su sadržali veliki procenat srebra. Izgleda da su novčići bili ilegalno izvezeni iz UK, a da kompaniji to nije bilo poznato. Zatim su X i još jedan, navodno poslovni čovek, kupili od kompanije zlatne novčiće koje su pokušali ilegalno da uvezu u UK. Zlatnici su otkriveni u rezervnoj gumi automobila i zaplenjeni od strane carinskih vlasti. Kompanija je od Uprave carina zatražila povraćaj zlatnika, na osnovu činjenice da je kompanija njihov zakoniti vlasnik i tvrdeći da je ona nevina žrtva prevare. S obzirom na to da po okončanju prvostepenog postupka protiv X i Y predstavnici Uprave carine nisu izvršili povraćaj zlatnika, kompanija AGOSI je podnela tužbu Višem sudu. Pošto nije postigla uspeh, kompanija je podnela žalbu Apelacionom sudu. Žalba je bila odbijena.

NAVODNA POVREDA ČLANA 1 PROTOKOLA BR.1
- Pravo na neometano uživanje imovine.
Zabrana uvoza zlatnika u UK očigledno je predstavljala kontrolu korišćenja imovine. Drugi stav čl.1 Protokola br.1 priznaje pravo Države da sprovodi one zakone koje smatra potrebnim za kontrolu korišćenja imovine, u skladu sa opštim interesima. Komisija i podnosilac predstavke su smatrali da mora postojati veza između ponašanja vlasnika krijumčarene robe i kršenja zakona, da bi se opravdalo trajno oduzimanje robe. Podnosilac je smatrao da u ovakvom slučaju nije dovoljan upravni postupak već da se predmet mora sudski preispitati, što nisu uradili ni Viši ni Apelacioni sud. Sud smatra da je pod datim okolnostima delokrug sudskog preispitivanja shodno zakonima UK dovoljan da zadovolji uslove iz drugog stava člana 1 Protokola br.1. Dakle, nije došlo do povrede člana 1 Protokola br.1 (sa 6 glasova za naprema 1 glas protiv).

NAVODNA POVREDA ČLANA 6 KONVENCIJE
- Pravo na pravičnu raspravu pred nezavisnim i nepristrasnim sudom.
- Pretpostavka nevinosti.
Podnosilac predstavke se nije pozvao na član 6 u onom delu u kome se on odnosi na građanska prava i obaveze pa Sud smatra da nije neophodno da razmatra ovo pitanje na sopstvenu inicijativu (5:2).
- Izdvojena mišljenja