Majka podnositeljke predstavke je prijavila 2002. godine policiji da je njenu ćerku (koja je tada imala 14 godina) navodno seksualno zlostavljao porodični prijatelj, koji je tada imao 55 godina. Zvanična istraga otvorena je 2003. godine, tek nakon što je majka podnositeljke podnela prigovor tužilaštvu zbog neaktivnosti policije. Optužnica je podneta 2006. godine. Tokom suđenja majka podnositeljke iznela je tvrdnje o tome da je izabrani branilac okrivljenog isto lice kojem se ona obratila za pravni savet kada je saznala za navodno zlostavljanje, međutim sud je odbio da razreši branioca. Saslušanje tada već punoletne podnositeljke rasteglo se na četiri ročišta, koja su održana u toku sedam meseci. Iako je najpre saslušana u odsuststvu okrivljenog, on joj je na dva ročišta (koja su trajala više sati) postavio više od sto pitanja, od kojih je većina bila ponižavajuća i uvredljiva. Sud je više puta morao da prekine ispitivanje zato što je podnositeljka bila pod jakim stresom. Sud je 2009. godine doneo oslobađajuću presudu primenom načela in dubio pro reo. Presuda je postala pravosnažna 2010. godine. Podnositeljka je istakla u predstavci Evropskom sudu da krivični postupak pred domaćim sudom nije osigurao odgovarajuću zaštitu njenih prava kako zbog dugog trajanja postupka i pristrasnosti domaćeg suda usled njenog ukrajinskog porekla, tako i zbog narušavanja njenog ličnog integriteta usled traume pretrpljene u toku postupka. Sud je jednoglasno ustanovio i povredu člana 3. zbog toga što vlasti tužene države nisu osigurale brzu istragu o navodima podnositeljice predstavke o seksualnoj zloupotrebi i krivično gonjenje i dodelio određeni novčani iznos na ime nematerijalne štete, kao i na ime troškova postupka. Glasovima šest prema jedan utvrđeno je da je došlo do povrede člana 8. Konvencije. U okviru presude nalazi se izdvojeno mišljenje sudije Yudkivska.