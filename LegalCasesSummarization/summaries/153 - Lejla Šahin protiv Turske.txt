Postupak u ovom predmetu je pokrenut predstavkom protiv Republike Turske, koje je Evropskoj komisiji za ljudska prava podnela turska državljanka, gđica Lejla Šahin (podnositeljka predstavke), krajem jula 1998.godine. Predstavka je prvobitno dodeljena Veću, koje je donelo presudu. Podnositeljka predstavke je zatražila da predmet bude upućen Velikom veću, pa je Kolegijum Velikog veća odlučio da prihvati njen zahtev.
Podnositeljka je rođena 1973.godine i živi u Beču od 1999.godine, kada je otišla iz Istanbula da bi studirala medicinu na Medicinskom fakultetu Bečkog univerziteta. Potiče iz tradicionalne porodice muslimanskih vernika koji aktivno upražnjavaju veru i smatra svojom verskom dužnošću da nosi muslimansku maramu. Dok je bila na fakultet u Istambulu, prorektor Istambulskog univerziteta, krajem februara 1998.godine, uputio je cirkularno pismo kako onima koji nose marame na glavi nije dozvoljeno da prisustvuju predavanjima. Podnositeljka je sprečena da pristupi pisanom ispitu iz onkologije, obzirom da nosi maramu na glavi. Podnela je predlog za ukidanje ove naredbe, ali je Upravni sud odbacio ovaj predlog, smatrajući da prorektor, kao izvršni organ univerziteta, ima ovlašćenje da uređuje način odevanja studenata za potrebe održavanja reda. U maju 1998.g. pokrenut je disciplinski postupak protiv podnositeljke. Kasnije je dobila amnestiju i oslobođenje od svih izrečenih kazni. Vrhovni sud je, zbog donošenja zakona koji predviđa amnestiju, izrazio mišljenje da nema potrebe da razmatra žalbu podnositeljke.

NAVODNA POVREDA ČLANA 9 KONVENCIJE
- Pravo na slobodu misli, savesti i veroispovesti.
a. Da li je bilo mešanja – bilo je mešanja u pravo podnositeljke da ispoljava svoju veru.
b. Propisano zakonom – da li osporena mera ima osnov u domaćem pravu.
c. Legitimni cilj.
d. Neophodno u demokratskom društvu.
Nije bilo povrede člana 9 Konvencije (16:1). Uzimajući u obzir polje slobodne procene koje države potpisnice imaju u ovoj oblasti, Sud nalazi da je mešanje o kome je reč bilo u načelu opravdano i srazmerno cilju čijem se ostvarenju težilo.

NAVODNA POVREDA ČLANA 2 PROTOKOLA BR.1
- Niko ne može biti lišen prava na obrazovanje.
Pravo na obrazovanje utvrđeno je u prvoj rečenici člana 2 Protokola br.1 i garantuje svakom licu u nadležnosti država potpisnica „pravo na pristup obrazovnim institucijama koje postoje u datom trenutku“. Ovo pravo nije apsolutno i može podlegati ograničenjima. Takva ograničenja ne smeju biti u suprotnosti sa drugim pravima zajemčenih Konvencijom. Takođe, ovo pravo ne isključuje mogućnost da se pribegne disciplinskim merama, suspenzijama i sl.Nije bilo kršenja prvog stava člana 2 Protokola br.1 (16:1).

NAVODNA KRŠENJA ČLANOVA 8, 10 I 14 KONVENCIJE
Nije bilo kršenja ovih članova (jednoglasno).
- Izdvojena mišljenja.