Postupak u ovom predmetu je pokrenut predstavkom protiv Konfederacije Švajcarska koju je Sudu podneo švajcarski državljanin g.Ernst G. Haas (podnosilac predstavke), dana 18.7.2007.godine.

Podnosilac je prigovarao po osnovu člana 8 Konvencije, smatrajući da mu pripada da izabere trenutak svoje smrti i način na koji će umreti. Pored Vlade, primedbe je dostavilo i „Dignitas“, švajcarsko privatno udruženje čiji je cilj da svojim članovima obezbedi da mogu živeti i umreti uz poštovanje ljudskog dostojanstva.

Podnosilac je rođen 1953.godine i ima prebivalište u Meltingenu (kanton Soler). On pati od teškog oblika afektivnog bipolarnog duševnog oboljenja od pre dvadesetak godina tokom kojih je učinio dva pokušaja samoubistva i u više navrata boravio na psihijatrijskim klinikama. On je poželeo da se ubije jer smatra da ga njegova bolest sprečava da živi dostojanstveno. Udruženju „Dignitas“ se obratio za pomoć, a više lekara psihijatara je odbilo da mu izda recept za smrtonosnu dozu leka. U junu 2005.godine obratio se različitim državnim organima u cilju dobijanja odobrenja za nabavku potrebne supstance u apoteci, bez lekarskog recepta, a preko udruženja. Pošto su ga Savezno ministarstvo zdravlja, Savezno ministarstvo unutrašnih poslova i Uprava za zdravstvo kantona Cirih odbili, obratio se Saveznom sudu, pozivajući se na član 8 Konvencije. Početkom novembra 2006.godine Savezni sud je odbacio žalbu podnosioca predstavke. Početkom maja 2007.godine podnosilac je uputio pismo velikom broju lekara psihijatara i svakog od njih je pitao da li bi prihvatio da ga primi radi psihijatrijske ekspertize u cilju izdavanja recepta za natrijum pentobarbital.

NAVODNO KRŠENJE ČLANA 8 KONVENCIJE
- Svako ima pravo na poštovanje svog privatnog i porodičnog života, doma i prepiske.
- Javne vlasti se neće mešati u vršenje ovog prava osim ako je to u skladu sa zakonom i neophodno u demokratskom društvu

U svetlu svoje sudske prakse, Sud smatra da pravo nekog lica da odluči u kom trenutku i na koji način njegov život treba da bude okončan, pod uslovom da je to lice u stanju da slobodno formira svoju volju u vezi sa tim, predstavlja jedan od aspekata prava na poštovanje privatnog života u smislu člana 8 Konvencije. S druge strane, podnosilac ne boluje od neizlečive degenerativne boleseti koja bi ga sprečila da sam sebi oduzme život. Sud smatra da treba razmotriti zahtev podnosioca sa stanovišta pozitivne obaveze države da preduzme neophodne mere koje omogućavaju dostojanstveno samoubistvo. Imajući sve okolnosti u vidu Sud smatra da nije bilo povrede člana 8 Konvencije.