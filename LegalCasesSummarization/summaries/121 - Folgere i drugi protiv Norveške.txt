Postupak u ovom predmetu je pokrenut predstavkom protiv Kraljevine Norveške od strane devetoro državljana Norveške (podnosioci predstavke), sredinom februara 2002.godine. Podnosioci su članovi Humanističkog udruženja Norveške. Prvobitno se udruženje takođe pridružilo predstavci, ali je kasnije povuklo svoj potpis. Predstavku su podneli roditelji koji ne ispovedaju hrišćansku veru. Predstavka je podneta po osnovu člana 9 Konvencije i člana 2 Protokola br.1 uz Konvenciju, u vezi sa odbijanjem domaćih vlasti da njihovoj deci omogući puno izuzeće od obaveze pohađanja nastave iz predmeta hrišćanstvo, religija i filozofija (HRF). Veće je nadležnost ustupilo Velikom veću.
Prema Ustavu pritužene Države, svako lice uživa slobodu veroispovesti. S druge strane, verska poduka iz hrišćanstva je deo norveškog nastavnog programa. Predstavku su Sudu uputili roditelji – podnosioci predstavke i njihova deca.

NAVODNA POVREDA ČLANA 2 PROTOKOLA BR.1 UZ KONVENCIJU
- Niko ne može biti lišen prava na obrazovanje.
Ocena Suda: ono što je od centralnog značaja za ovaj predmet je pravni okvir Norveške vezano za obrazovanje. S obzirom na mesto koje hrišćanstvo ima u nacionalnoj istoriji i tradiciji tužene države, u polje njene slobodne procene spada planiranje i utvrđivanje nastavnog plana i programa. Delimično oslobađanje, predviđeno zakonom, predstavlja veliko breme za roditelje. Njima se šalje plan i program svake lekcije pa oni procenjuju da li jeste ili nije u skladu sa njihovim verskim ubeđenjima. Ipak, odbijanjem odobrenja podnosiocima da njihova deca budu u potpunosti oslobođena pohađanja verske nastave predstavlja povredu člana 2 Protokola br.1 uz Konvenciju (9:8).

NAVODNA POVREDA ČLANA 14 KONVENCIJE SAGLEDANOG U VEZI SA ČLANOVIMA 8 I 9 KONVENCIJE I SA ČLANOM 2 PROTOKOLA BR.1
ČLAN 14 – zabrana diskriminacije – delimično oslobođenje od verske nastave je veliko breme za roditelje i dolazi do diskriminacije, prema tvrdnjama podnosioca.
Sud smatra da nije neophodno da analizira ovo pitanje (jednoglasno).

PRIMENA ČLANA 41 KONVENCIJE
- Pravično zadovoljenje oštećenoj stranci.
Sud jednoglasno zaključuje da je konstatovanje povrede samo po sebi dovoljno pravično zadovoljenje na ime nematerijalne štete i dosuđuje određeni zajednički iznos na ime sudskih i ostalih troškova.