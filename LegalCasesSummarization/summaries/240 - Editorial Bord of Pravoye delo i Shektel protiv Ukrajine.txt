Predmet je pokrenut predstavkom protiv Ukrajine, koju je Sudu podneo uređivački odbor novina Pravoye delo (“prvi podnosilac”) i ukrajinski državljanin g. Leonid Isaakovich Shtekel (“drugi podnosilac”) na dan 22. 8. 2005. Prvi podnosilac je uređivački odbor Pravoye dela, novina zvanično registrovanih u Odesi u maju 2000. Drugi podnosilac je glavni i odgovorni urednik Pravoye dela. Živi u Odesi.

U vreme relevantno za predmet, Pravoye delo bio je lokalni list koji je izlazio tri puta sedmično, s tiražom od 3.000 primjeraka. Objavljivao je reportaže i materijale o političkim i socijalnim pitanjima u Ukrajini, a naročito u regiji Odese. S obzirom na nedostatak sredstava, list je često radio reprint članaka i drugih materijala pribavljenih iz različitih javnih izvora, uključujući internet. Na dan 19. 9. 2003, Pravoye delo objavio je anonimno pismo, koje je navodno napisao uposlenik Službe sigurnosti Ukrajine, a koje je koleginica drugog podnosioca, gđa I., preuzela s web-stranice koja objavljuje vesti. Pismo je sadržavalo navode da su viši zvaničnici Regionalnog odeljenja Službe sigurnosti za Odesu učestvovali u nezakonitim i koruptivnim aktivnostima, te naročito da su imali veze s pripadnicima organizovanih kriminalnih grupa.

U oktobru 2003, G. T., koji je u to vreme živio u Odesi i bio predsednik Ukrajinskog državnog saveza tai-boksa, pokrenuo je postupak za klevetu pred Okružnim sudom Prymorskiy, protiv podnosilaca u ovom predmetu. G.T. je naveo da su se informacije koje je Pravoye delo objavilo u izdanju od 19. 9 2003. odnosile na njega, da su bile netačne i da su nanele štetu njegovom dostojanstvu i ugledu. Od suda je tražio da podnosiocima naloži da objave demant i izvinjenje, te da mu plate naknadu nematerijalne štete u iznosu od 200.000 ukrajinskih hrivnji. Podnosioci su prvo pred sudom tvrdili da nisu odgovorni za tačnost informacija sadržanih u materijalu koji su objavili, jer je sporni materijal reprodukovan bez izmena, nakon što je bio drugde objavljen. Publikacija je sadržavala izvor materijala i nakon nje je usledio komentar, u kojem se objašnjava stav urednikâ u pogledu samog materijala, te poziv za komentare pojedinaca i tela na koje se odnosi. Podnosioci su izjavili i da bi, ako sud dodeli naknadu za G. T. u iznosu koji je tražio, list postao nesolventan i morao bi se ugasiti. Nakon toga, na raspravi od 24. 4. 2004, drugi podnosilac je izjavio da tekst nije bio o podnosiocu tužbe, te da formulacije u tekstu ne ustanovljavaju jasno da se radi o tom određenom “G. T.”. Na dan 7. 5. 2004, sud je odlučio protiv podnosilaca. Utvrdio je da se date informacije odnose na podnosioca tužbe, koji je javna ličnost uključena u javne aktivnosti u regiji Odese, te da predstavlja Ukrajinu na sportskim manifestacijama u inostranstvu, u funkciji predsednika Ukrajinskog državnog saveza tai-boksa. U tom kontekstu, sud je naveo da to podnosioci nisu osporili u svojim inicijalnim izjavama, te da je publikacija bila o aktivnostima Službe sigurnosti u regiji Odese. Sud je nadalje zaključio da je sadržaj bio klevetnički, te da podnosioci nisu dokazali da je tačan. Sud nije pronašao nikakav osnov po kojem bi se podnosioci oslobodili parnične odgovornosti po članu 42. Zakona o štampi, jer internetsajt na koji se pozivaju nije štampani medij registrovan u skladu sa članom 32. Zakona o štampi. Podnosioci su se žalili na ovu odluku. Na dan 14. 9. 2004. odnosno 24. 2. 2005, Regionalni žalbeni sud Odesa i Vrhovni sud odbacili su žalbe podnosilaca i potvrdili presudu prvostepenog suda.

Na dan 3. 7. 2006, podnosioci i G. T. sklopili su sporazum o prijateljskom poravnanju, po kojem se G. T. odriče svih potraživanja u pogledu sume naknade štete dodeljene presudom od 7. 5. 2004. Podnosioci su, sa svoje strane, preuzeli obavezu da će pokriti sve troškove postupka i u listu Pravoye delo objaviti promotivne i informativne materijale po zahtjevu G. T., u obimu koji je ograničen na sumu naknade štete dodeljenu presudom. Podnosioci su 2008. prestali s izdavanjem lista Pravoye delo.

U predstavci Sudu, podnosioci se žale da je njihovo pravo na slobodu izražavanja prekršeno, u smislu da je sud udovoljio potraživanju G. T. u vezi sa sadržajem objavljenim u listu Pravoye delo od 19. 9. 2003. Izjavljuju da takvo mešanje nije bilo u skladu sa zakonom, niti neophodno u demokratskom društvu. Pozivaju se na član 10. Konvencije.

Podnosioci tvrde da domaće zakonodavstvo o zakonskoj odgovornosti štampe za klevetu nije dovoljno jasno niti predvidivo, te da domaći sudovi zanemaruju relevantne zakonodavne garancije zaštite od kažnjavanja za nepotvrđene izjave novinara. Izjavljuju da sudovi nisu uzeli u obzir činenicu da oni nisu distribuirali informaciju o G. T., da drugi podnosilac nije dao odobrenje za objavljivanje materijala, da su se dovoljno distancirali od publikacije, te da G. T. nije iskoristio priliku da od uređivačkog odbora traži demant prije nego što je pokrenuo postupak pred sudom.

Sud primjećuje da je sporna publikacija sadržavala činjeničnu izjavu koja je bila klevetnička. Prema nalazima građanskih sudova, rečeno je da je jedna javna ličnost, predsjednik Ukrajinskog državnog saveza tai-boksa, bio član jedne organizirane kriminalne grupe i “koordinator i sponzor ubistava”. Podnosioci nisu pokazali da su takve izjave tačne, te su im sudovi naložili da objave demant i izvinjenje, te da datoj osobi isplate nadoknadu nematerijalne štete izazvane publikacijom.

Sud primećuje da je prvi i najvažniji zahtev člana 10. Konvencije da mešanje javne vlasti u uživanje slobode izražavanja zakonito: prva rečenica drugog stava, u suštini, predviđa da svako ograničavanje izražavanja mora biti “propisano zakonom”. Da bi se ispoštovao ovaj zahtev, mešanje ne samo da imati osnov u domaćem zakonu. Okrenuvši se okolnostima datog predmeta, Sud primećuje da se izjave podnosilaca u vezi s pitanjem zakonitosti mešanja suštinski tiču dva konkretna pitanja, tj. navodnog nedostatka jasnoće i predvidivosti relevantnih zakonskih odredbi o konkretnim garancijama zaštite novinara, te navodnog odsustva zakonskog osnova za obavezu izvinjenja u slučaju klevete. Nakon razmatranja navoda u predmetu, Sud zaključuje da nalog suda drugom podnosiocu da se izvini nije bio propisan zakonom, te da je, shodno tome, u tom smislu došlo do kršenja člana 10. Konvencije.

Takođe, Sud primjećuje da je data publikacija bila reprodukcija, od reči do reči, materijala preuzetog sa javno dostupnih internet-novina. Sadržavala je pozivanje na izvor materijala, kao i komentare uređivačkog odbora, u kojem se on formalno distancirao od sadržaja materijala. Tačno je da internet jeste informacijsko i komunikacijsko sredstvo ssvim zasebno od štampanih medija, naročito kad je u pitanju kapacitet pohranjivanja i prenošenja informacija. Elektronska mreža koja opslužuje milione korisnika u celom svetu nije, a potencijalno neće nikad ni biti, predmet istih propisa i kontrola. Rizik štete koji sadržaj i komunikacije na internetu predstavljaju po ostvarivanje i uživanje ljudskih prava i sloboda, naročito pravo na poštovanje privatnog života, svakako jeste veći od rizika koji predstavlja štampa. Shodno tome, politike koje uređuju reprodukciju materijala iz štampanih medija i sa interneta mogu se razlikovati. Informacije s interneta neizbežno se moraju prilagoditi shodno specifičnim tehnološkim karakteristikama, da bi se osigurale zaštita i promocija datih prava i sloboda. Međutim, uzimajući u obzir ulogu koju internet igra u kontekstu profesionalnih medijskih aktivnosti i njegov značaj u ostvarivanju prava na slobodu izražavanja uopšte, Sud smatra da odsustvo dovoljnog zakonskog okvira na domaćem nivou, koji bi novinarima omogućio da informacije s interneta koriste bez straha da će to izazvati sankcije, ozbiljno ugrožava ostvarivanje vitalne funkcije štampe kao “javnog čuvara”. Po mišljeju Suda, potpuno isključenje takvih informacija iz polja primene zakondavnih garancija novinarske slobode može, samo po sebi, izazvati neopravdano mešanje u slobode po članu 10. Konvencije.

Sud, shodno tome, zaključuje da, s obzirom na to da u domaćem zakonu nema odgovarajućih garancija zaštite novinara koji koriste informacije pribavljene na internetu, podnosioci nisu mogli u odgovarajućoj meri predvideti posledice koje bi osporena publikacija mogla podrazumevati. To Sudu omogučava da zaključi da zahtev zakonitosti sadržan u drugom stavu člana 10. Konvencije nije zadovoljen. Shodno tome, u tom aspektu predmeta je došlo do kršenja člana 10. Konvencije.