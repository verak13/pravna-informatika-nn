Podnosilac predstavke, je 1995. godine, petnaestogodišnjak, uhapšen je pod sumnjom da je imao veze sa PKK. Iako je još uvek bio maloletan, sudija suda državne bezbednosti (state security court) naložio je njegov pritvor u zatvoru za odrasle dok se čekalo pokretanje krivičnog postupka, a kasnije je bio optužen za podrivanje teritorijalnog integriteta države, što je bilo krivično delo za koje je u to vreme bila zaprećena smrtna kazna i za koje je mogao da sudi samo sud državne bezbednosti.

U prvih šest i po meseci nakon hapšenja podnosilac predstavke nije imao pravnog zastupnika. Advokat koji je zastupao jedno od lica optuženih u istom predmetu tada je obavestila sud da će ga ona zastupati, ali nije prisustvovala većini saslušanja. Oko 18 meseci nakon hapšenja, usled razlika nastalih nakon obrade predmeta u tužilaštvu, optužbe protiv podnosioca predstavke su smanjenje na krivična dela za koja nije bila zaprećena smrtna kazna – članstvo u ilegalnoj organizaciji i nanošenje štete krivičnim delom.

U oktobru 1997. godine, podnosilac predstavke osuđen je po tim stavkama optužnice i izrečena mu je kazna zatvora. Međutim, njegovu osuđujuću presudu poništio je Kasacioni sud po žalbi i predmet je ponovo poslat na suđenje. Zbog lošeg zdravlja podnosilac predstavke nije prisustvovao nizu rasprava.

Pošto nije imao advokata, lica koja su bila s njim u ćeliji pisala su sudu u julu 2000. godine da ga obaveste o situaciji i dodali su belešku zatvorskog lekara u kojoj se obrazlaže da je podnosilac predstavke primljen u psihijatrijsku bolnicu. Loše zdravlje podnosioca predstavke i dalje se pogoršavalo i zatvorski lekar kasnije je izvestio da zbog teških psihijatrijskih problema i dva pokušaja samoubistva, od kojih je jedan doveo do teških opekotina, podnosiocu predstavke treba specijalističko lečenje u bolnici.

Nakon promene advokata, podnosilac predstavke je konačno pušten uz kauciju po rešenju iz jula 2000. godine.

U kasnijem izveštaju psihijatra zaključuje se da je bolovao od teške depresije, stanja koje je počelo i pogoršalo se tokom pritvora. U ponovljenom postupku podnosilac predstavke osuđen je za članstvo u ilegalnoj organizaciji i izrečena mu je zatvorska kazna u trajanju od osam i po godina. Njegova osuđujuća presuda potvrđena je po žalbi.

Praksa pritvaranja maloletnika u zatvore za odrasle dok čekaju na suđenje u Turskoj kritikovana je u izveštajima brojnih međunarodnih organa za monitoring uključujući i Komitet Ujedinjenih nacija za prava deteta, Evropski komitet za socijalna prava i Evropski komitet za sprečavanje torture.

Član 37 Konvencije Ujedinjenih nacija o pravima deteta propisuje da se pritvor kod dece koristi samo kao poslednja mogućnost i da i tada treba da traje što je kraće moguće, te da deca treba da budu odvojena od odraslih ukoliko nije u njihovom najboljem interesu da ne budu. Ova Konvencija takođe jemči pritvorenoj deci pravo da odmah dobiju pravnu pomoć.

Pravo: Član 3 – (a) Prihvatljivost (iscrpljivanje domaćih pravnih lekova): Ne radi se samo o tome da Vlada nije pokazala delotvornost predloženih pravnih lijekova; već je podnosilac bio u posebnim okolnostima u ovom slučaju, oslobođen obaveze da iscrpi sve pravne lekove zbog akutnih zdravstvenih problema, činjenice da u dužim vremenskim periodima nije imao pravnog zastupnika i potpunog zanemarivanja pravila koja se primenjuju na maloletnike od strane pravosuđa.
Zaključak: prigovor odbijen (jednoglasno).
(b) Meritum: Podnosilac predstavke pritvoren je kada je imao 15 godina u zatvor za odrasle, čime je povređeno domaće pravo i međunarodne obaveze Turske. Njegovi psihološki problemi počeli su u zatvoru gde su se i pogoršali. Nakon pritvaranja, on je narednih pet godina proveo u društvu odraslih zatvorenika. Nije imao pristup pravnim savetima u prvih šest i po meseci i nije imao adekvatno pravno zastupanje otprilike pet godina. Sigurno su ove okolnosti, zajedno sa činjenicom da je u periodu od preko 18 meseci bio optužen za krivično delo za koje je predviđena smrtna kazna, dovele do potpune nesigurnosti kod njega i do psiholoških problema koji su vodili do višestrukih pokušaja da sebi oduzme život. Domaće vlasti bile su direktno odgovorne za problem podnosioca predstavke i očigledno su propustile da mu obezbede adekvatnu zdravstvenu negu. S obzirom na njegove godine, dužinu pritvora sa odraslima i to što mu vlasti nisu obezbedile adekvatnu zdravstvenu negu niti preduzele korake da spreče njegove ponovljene pokušaje da počini samoubistvo, podnosilac predstavke bio je podvrgnut nečovečnom i ponižavajućem postupanju.
Zaključak: utvrđena povreda (jednoglasno).

Član 5 stav 3 – Dužina pritvora obuhvatala je i period od hapšenja podnosioca predstavke do njegove prve osuđujuće presude i period od poništavanja te osuđujuće presude od strane Kasacionog suda dok nije pušten uz kauciju, a to je iznosilo više od četiri i po godine. Podnosilac predstavke ostao je “žrtva” za svrhe Konvencije bez obzira na činjenicu da je vreme koje je proveo u pritvoru kasnije odbijeno od njegove zatvorske kazne. Nije bilo stvarnog javnog interesa koji bi iziskivao takvu dužinu pritvora i ništa nije ukazivalo na to da su sudovi razmotrili alternativne metode ili koristili pritvor kao poslednju meru kako se to propisuje i domaćim i međunarodnim pravom. U najmanje tri prethodne presude koje se odnose na Tursku, sud je utvrdio povredu člana 5 stava 3 za značajno kraće periode pritvora nego što je ovaj u predmetu podnosioca predstavke. Dužina pritvora bila je dakle preduga.
Zaključak: utvrđena je povreda (jednoglasno).

Član 6 stav 1 u vezi sa članom 6 stav 3 (c) – Predmet podnosioca predstavke pokrenuo je važna pitanja koja se tiču prava maloletnika na delotvorno učešće u njihovom suđenju i na pravnu pomoć. Uprkos tome što je bio veoma mlad, podnosilac predstavke prvobitno je bio optužen za krivično delo za koje je predviđena smrtna kazna po zakonu, što je u to vreme sprečilo da mu se sudi u sudu za maloletnike ili da mu država dodeli advokata. Ne može se smatrati da je on delotvorno učestvovao u postupku pošto nije imao pravnog zastupnika kada ga je ispitivala policija, tužilaštvo i dežurni sudija, a zbog zdravstvenih problema nije mogao da prisustvuje gotovo polovini saslušanja.
Činjenica da je on kasnije imao zastupnika nije mogla da promeni taj zaključak pošto advokat kojeg su mu u početku postavili da ga brani nije prisustvovao većini saslušanja i on je u potpunosti bio bez pravne pomoći tokom ključnih finalnih faza ponovljenog suđenja dok drugi advokat nije preuzeo vođenje njegove odbrane. Sud je prihvatio da država ne može obično da se smatra odgovornom za ponašanje advokata optuženog ukoliko taj advokat nije postavljen u okviru šeme besplatne pravne pomoći i ukoliko nije očigledno propustila da obezbedi delotvorno zastupanje. Međutim, iako je Sud konstatovao da prvi advokat podnosioca predstavke nije bio postavljen u okviru šeme besplatne pravne pomoći, utvrdio je da je postojao niz faktora u slučaju podnosioca predstavke – njegove godine, težina optužbi, kontradiktornost u argumentima tužilaštva, očigledno nepostojanje pravilnog zastupanja od strane prvog advokata i često odsustvo podnosioca predstavke sa saslušanja – koji je trebalo da navedu prvostepeni sud da shvati da je adekvatno zastupanje podnosioca predstavke hitno potrebno. Ovaj nedostatak odgovarajućeg zastupanja pogoršao je posledice nemogućnosti podnosioca prestavke da učestvuje u svom suđenju na delotvoran način i povredio njegovo pravo na adekvatan postupak.
Zaključak: utvrđena je povreda (jednoglasno).

Član 41 – 45.000 eura na ime nematerijalne štete, u svetlu naročito teških okolnosti i prirode višestrukih povreda.