U maju 1993. godine dvadesetogodišnji sin podnosilaca predstavke došao je u bolnicu radi mučnine i svraba kože. Lekar mu je dao injekcije, nakon čega mu se stanje pogoršalo i pao je u komu, verovatno zbog alergije na date lekove. Umro je petnaest dana kasnije. Podnosioci su podneli krivičnu prijavu protiv lekara zbog nesavesnog lečenja. Tokom predistražnog postupka sprovedeno je veštačenje Instituta za sudsku medicinu u LJubljani kojim nije utvrđeno postojanje propusta u radu lekara. Na osnovu tog nalaza krivična prijava podnosilaca je odbačena. Istraga je sprovedena na osnovu zahteva podnosilaca koji su preuzeli krivično gonjenje. Podnosioci su podneli optužnicu protiv lekara 2000. godine. Na osnovu prigovora protiv optužnice postupak je obustavljen. Vrhovni sud je odbio žalbu podnosilaca, a Ustavni sud je odbacio njihovu ustavnu žalbu. Nakon toga, podnosioci su u nekoliko navrata bezuspešno pokušavali da ponovo pokrenu krivični postupak protiv lekara. Konačno, podnosioci su 2002. godine podneli novu optužnicu koja je odbačena zbog toga što je nastupila zastarelost krivičnog gonjenja. Uporedo s krivičnim postupkom, po tužbi podnosioca od 1995. godine vodio se i parnični postupak za naknadu štete protiv bolnice i nekoliko lekara. Parnični postupak prekinut je 1997. godine do okončanja krivičnog postupka. Parnični postupak je nastavljen tek 2002. godine. NJihova tužba je, na kraju, odbijena kao neosnovana 2006. godine, dok je postupak pred Vrhovnim sudom okončan 2008. godine. Podnosioci su prigovorili Evropskom sudu da Republika Slovenija nije na delotvoran način istražila okolnosti pod kojima je nastupila smrt njihovog sina dok je bio pod lekarskim nadzorom, kao i njihove navode da je smrt nastupila kao posledica lekarske greške. Evropski sud za ljudska prava presudio je sa petnaest glasova prema dva da je došlo do povrede proceduralnog aspekta člana 2. Konvencije, kao i da nema potrebe posebno ispitivati pritužbe u pogledu člana 6. Konvencije i člana 13. Konvencije. Sa šesnaest glasova prema jedan utvrđeno je da tužena država treba da isplati podnosiocima zahteva u roku od tri meseca određne novčane iznose na ime nematerijalne štete (7 540 evra), kao i na ime troškova i izdataka (4 039 evra) uključujući i bilo koji porez koji može biti zaračunat na te iznose. Nakon isteka navedena tri meseca, obračunaveće se obična kamata, do izmirenja. Preostali deo zahteva za pravično zadovoljenje je odbijen. U okviru presude nalaze se izdvojena mišljenja sudija.
Copyright © 2022 Pravosudna akademija, Srbija