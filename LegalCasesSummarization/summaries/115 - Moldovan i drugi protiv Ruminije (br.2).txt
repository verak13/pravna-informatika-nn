Predmet Moldovan i drugi protiv Rumunije (No.2) (2005) odnosio se na sukob između romskog i neromskog stanovništva jednog malog rumunskog sela, koji je na kraju doveo do toga da je okupljena masa neromskog stanovništva ubila jedan broj romskih muškaraca, druge među njima ranila i uništila romske kuće i imovinu.

Podnosioci predstavke su se obratili Sudu zbog toga što, pošto su im kuće bile uništene, oni više nisu mogli da koriste te stambene objekte i bili su primorani da žive u veoma siromašnim i teškim uslovima, što je kršenje člana 3. i člana 8. Konvencije. Oni su takođe tvrdili da su državni zvaničnici bili uključeni u uništavanje njihovih domova, kao i da vlasti ne samo da nisu popravile položaj u kome su se oni nalazili, već su aktivno sprečavale njihove napore da ponovo dobiju pristojne stambene uslove.

Sud je smatrao da su životni uslovi u kojima su podnosioci predstavke živeli više od 10 godina, u kombinaciji sa dužinom perioda u kome su oni bili primorani da žive u takvim uslovima, kao i sa opštim stavom vlasti, morali da im nanesu ozbiljne mentalne patnje, “degradirajući njihovo ljudsko dostojanstvo i izazivajući u njima osećanje poniženosti”. Pored toga, Sud je ukazao na to da su komentari u vezi sa poštenjem i načinom života podnosilaca predstavke koje su izricali neki predstavnici vlasti u vreme dok su podnosioci predstavke tugovali za svojim ubijenim bližnjima bile “potpuno diskriminatorni” s obzirom na to da ti komentari nisu bili baš ničim potkrepljeni. Prilikom razmatranja pitanja da li je neki vid postupanja "ponižavajući" u smislu člana 3, Sud uzima u obzir da li je cilj tog postupanja da se ponizi i osramoti lice o kome je reč i da li se, u pogledu posledica, to postupanje negativno odražava na ličnost na način koji je u suprotnosti sa članom 3.

Sud je zaključio da je ovo postupanje "nečovečno" zbog toga što je, između ostalog, bilo smišljeno, što je trajalo satima i što je prouzrokovalo ili konkretne telesne povrede, ili intenzivne fizičke i duševne patnje. Sud smatra da je to postupanje bilo "ponižavajuće" zbog toga što je u žrtvama izazvalo osećanje straha, uznemirenosti i inferiornosti zbog koga su se osećali poniženima i osramoćenima

S tim u vezi Sud je još jednom istakao da diskriminacija po osnovu rase može i sama biti svrstana u ponižavjuće postupanje u smislu člana 3. Konvencije.

Podnosioci predstavke su tvrdili da je policija ohrabrivala masu da uništi još više romske imovine u selu. Oni su takođe tvrdili da su, po osnovu svoje etničke pripadnosti, bili žrtve diskriminacije sudskih organa i sudskih zvaničnika, što je protivno članu 14. Konvencije. Posebno su pritom ukazivali na komentare zvaničnika koji su sadržali jasna antiromska raspoloženja, kao i na činjenicu da vlasti nisu preduzele ništa da bi situaciju popravile i normalizovale.

Sud je ukazao na to da su napadi bili usmereni na podnosioce predstavke zbog njihovog romskog porekla. Iako Sud nije kompetentan ratione temporis da ispita stvarno paljenje kuća podnosilaca predstavke i ubistva nekih od njihovih rođaka, on je uočio da je, po svemu sudeći, romska etnička pripadnost podnosilaca predstavke bila od odlučujućeg značaja za dužinu i ishod postupka pred domaćim sudovima, posle stupanja na snagu Konvencije u Rumuniji. Osim toga, Sud je ukazao i na ponavljane diskriminatorne primedbe koje su predstavnici vlasti iznosili tokom celokupnog postupka utvrđivanja prava podnosilaca predstavke na osnovu člana 8, kada su odbacili zahteve za naknadu uništenih dobara i imovine, kao i na to da su sve do 2004. otvoreno odbijali da odobre naknadu nematerijalne štete za uništenje porodičnih domova.

Sud je konstatovao da država nije predočila nikakvo opravdanje za ovu razliku u tretmanu podnosilaca predstavke. Stoga je zaključio da je u ovom slučaju prekršen član 14. Konvencije u vezi sa članovima 6. i 8.