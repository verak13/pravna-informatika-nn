Postupak u ovom predmetu je pokrenut predstavkom protiv Ujedinjenog Kraljevstva Velike Britanije i Severne Irske koju je Evropskoj komisiji za ljudska prava podnela državljanka Ujedinjenog Kraljevstva gđa Kristin Gudvin (podnositeljka predstavke) početkom juna 1995.godine. Podnositeljki je dodeljena pravna pomoć. Ona je tvrdila da je došlo do povrede članova 8, 12, 13 i 14 Konvencije u pogledu pravnog statusa transseksualaca u UK, a naročito u pogledu postupanja prema njima u oblasti zapošljavanja, socijalne zaštite, penzija i braka. Veće kome je predmet dodeljen je nadležnost ustupilo Velikom veću.

Podnositeljka predstavke je državljanka Ujedinjenog Kraljevstva, rođena 1937.godine i ona je transseksualac koji je putem operacije promenio pol iz muškog u ženski. Otada je u potpunosti živela kao žena. Operacija promene pola je obavljena 1990.godine u jednoj državnoj bolnici. Njeno lečenje i operaciju je obezbedila i finansirala Nacionalna zdravstvena služba.Nadalje, kolege na poslu su je seksualno uznemiravale. Isto se desilo i na drugom radnom mestu tj.kolege su je izbegavale i ogovarale je iza leđa. Ona je izjavila da je morala da bira da li da pokaže izvod iz matične knjige rođenih ili da se odrekne izvesnih pogodnosti za koje je bilo potrebno dostaviti izvod iz matične knjige rođenih.

NAVODNA POVREDA ČLANA 8 KONVENCIJE
- Svako ima pravo na poštovanje svog privatnog života..
Podnositeljka je tvrdila da je bilo neophodno da Država sprovede pravnu reformu vezano za položaj transseksualaca. Država je smatrala da postoji pravična ravnoteža umešanih interesa. Sud primećuje da se, bez obzira na promenu pola, podnositeljka i dalje pravno tretira kao muškarac, što utiče na situacije kada je pol pravno bitan, npr.kod starosne granice za odlazak u penziju. Takođe, Sud priznaje činjenicu da može da dođe do ozbiljnog mešanja u privatan život onda kada stanje domaćeg prava dolazi u sukob sa važnim aspektom ličnog identiteta. Dakle, došlo je do povrede člana 8 Konvencije.

NAVODNA POVREDA ČLANA 12 KONVENCIJE
- Muškarci i žene odgovarajućeg uzrasta imaju pravo da stupaju u brak i zasnivaju porodicu u skladu sa unutrašnjim zakonima koji uređuju vršenje ovog prava.
Podnositeljka se žalila da ona i njen partner ne mogu da sklope brak jer se ona u očima zakona tretira kao muškarac. Država se pozivala na prethodnu praksu Suda. Sud smatra da članom 8 Konvencije nisu obuhvaćena sva pitanja iz člana 12. Sud zaključuje da je došlo do povrede člana 12 Konvencije.

NAVODNA POVREDA ČLANA 14 KONVENCIJE
- Zabrana diskriminacije po bilo kom osnovu.
Podnositeljka se žalila da je to što njen promenjeni pol nije pravno priznat uzrok brojnih oblika diskriminacije i štete. Sud smatra da nije pokrenuto nijedno posebno pitanje na osnovu ovog člana i zato ne donosi nikakav poseban zaključak.

NAVODNA POVREDA ČLANA 13 KONVENCIJE
- Pravo na delotvorni pravni lek.
Podnositeljka je tvrdila da nije imala na raspolaganju delotvoran pravni lek u domaćem zakonodavstvu.Sud nije konstatovao povredu ovog člana.

PRIMENA ČLANA 41 KONVENCIJE
- Pravična naknada oštećenoj stranci.
Sud je presudio da samo konstatovanje povrede predstavlja dovoljnu nadoknadu za nematerijalnu štetu i dosuđuje podnositeljki određeni iznos na ime sudskih i ostalih troškova.
- Delimično izdvojena mišljenja vezano za zateznu kamatu.