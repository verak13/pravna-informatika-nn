Podnosilac predstavke je hrvatski državljanin albanskog porekla, rođen 1972. godine i živi u Crikvenici, Republika Hrvatska.

Srpska policija ga je uhapsila 22. avgusta 2008. godine zbog sumnje da je pokušao da plati putarinu na graničnom prelazu Tovarnik (granični prelaz između Republike Srbije i Republike Hrvatske) falsifikovanom novčanicom od deset evra. Nakon hapšenja, podnosilac predstavke je izveden pred istražnog sudiju. Kako nije bio u mogućnosti da plati kauciju za njegovo puštanje na slobodu, istražni sudija odredio pritvor. U pritvoru je proveo 31 dan, u Kazneno-popravnom zavodu u Sremskoj Mitrovici. Krivični postupak protiv podnosioca predstavke je obustavljen 30. septembra 2008. godine od strane organa gonjenja, jer su ispitivanja navodno falsifikovane novčanice od strane veštaka pokazala da je ona zapravo bila autentična. Podnosilac predstavke žalio se da je tokom perioda kada je bio u pritvoru zlostavljan od strane zatvorenika sa kojima je delio ćeliju.

Kako nije dobio odgovor od Ministarstva pravde u vezi sa isplatom njegovog nezakonitog pritvora, podneo je parničnu tužbu. Prvostepeni sud u Beogradu je 9. novembra 2011. godine usvojio tužbeni zahtev podnosioca predstavke u pogledu naknade štete zbog njegovog pritvora, ali je odbio njegov zahtev u vezi sa nadoknadom nematerijalne štete prouzrokovane zlostavljanjem u državnoj ustanovi, a Apelacioni sud u Beogradu je potvrdio prvostepenu odluku u vezi sa naknadom štete za pritvor, ali je ukinuo presudu u delu kojim je odbijen zahtev za naknadu usled zlostavljanja. U ponovljenom postupku, Prvostepeni sud je 10. maja 2013. godine dosudio podnosiocu predstavke iznos od 200.000 srpskih dinara (RSD – oko EUR 1.900) na ime nematerijalne štete usled umanjenja opšte životne aktivnosti od 10% u vezi sa događajima koje je pretrpeo u pritvoru. Međutim, zahtev za naknadu usled fizičke patnje podnosioca predstavke je odbijen jer, prema mišljenju suda, njegova patnja nije predstavljala teške, već prilično lake telesne povrede, za koje se prema zakonu ne može dosuditi nikakva naknada. Apelacioni sud je delimično potvrdio odluku prvostepenog suda, i dosudio dodatan iznos za pretrpljeni strah. Podnosilac predstavke je podneo ustavnu žalbu, a Ustavni sud ju je odbacio. Podnosilac predstavke se žalio da je bio zlostavljan od strane zatvorenika sa kojima je delio ćeliju dok je bio u pritvoru, čekajući ishod istrage njegovog slučaja, kao i na propust domaćih vlasti da ga zaštite i odsustvo efektivnog odgovora od strane domaćih vlasti u tom pogledu pozivajući se na član 3. Konvencije. Sud je odlučio jednoglasno da pridruži meritumu Vladin prigovor u pogledu neiscrpenosti domaćih pravnih lekova po pitanju pritužbe u okviru proceduralnog aspekta člana 3. Konvencije i odbacuje prigovor nakon razmatranja osnovanosti, a predstavku proglasio prihvatljivom. Jednoglasno utvrđuje da je došlo do povrede člana 3. Konvencije, usled činjenice da vlasti nisu zaštitile podnosioca predstavke od zlostavljanja koje su počinili zatvorenici sa kojima je delio ćeliju, kao i da je došlo do povrede člana 3. Konvencije, usled činjenice da vlasti nisu istražile navode podnosioca predstavke o zlostavljanju. Sa pet glasova protiv dva, utvrđuje da Tužena mora da isplati podnosiocu predstavke, u roku od tri meseca od dana kada ova presuda postane pravosnažna u skladu sa članom 44. stav 2. Konvencije, određene iznose koje treba pretvoriti u nacionalnu valutu Tužene po stopi koja se primenjuje na dan isplate, uz kamatu nakon isteka tri meseca do isplate. Sud odbija, sa pet glasova protiv dva, preostali deo zahteva podnosioca predstavke za pravično zadovoljenje.