Predmet je pokrenut predstavkom koju je protiv Republike Turske podnela turska državljanka Nahide Opuz, u kojoj je navela da državne vlasti nisu zaštitile nju i njenu majku od nasilja u porodici, što je dovelo do smrti njene majke i do maltretiranja nje same.

Majka podnositeljke sklopila je brak sa A.O., kojom prilikom je održano versko venčanje. Godine 1990. podnositeljka i H.O, sin navedenog A.O.,započeli su vezu i zajednički život. Zvanično su se venčali dana 12. novembra 1995. godine. Dobili su troje dece, 1993., 1994. i 1996. godine. Od samog početka svoje veze, podnositeljka i H.O. imali su žučne rasprave i ozbiljne probleme.

U periodu od aprila 1995. godine do marta 1998. godine dogodila su se četiri incidenta u kojima se H.O. nasilno ponašao i pretio podnositeljki i njenoj majci – u prva tri incidenta, reč je o teškim premlaćivanjima i napadima nožem, dok je u četvrtom incidentu, H.O. automobilom udario podnositeljku i njemu majku, kojom prilikom je majka dobila povrede opasne po život. Nakon prva dva incidenta, podnositeljka je povlačila tužbe, da bi se nakon trećeg, kada je državni tužilac doneo odluku da ne vrši krivično gonjenje H.O. odselila kod majke. Nakon četvrtog incidenta, podnositeljka je podnela zahtev za razvod braka na osnovu izrazitog neslaganja, od koga je kasnije odustala jer joj je suprug pretio i vršio na nju pritisak. Važno je napomenuti da je po krivičnom zakoniku Turske neophodna krivična prijava da bi se postupak mogao nastaviti.

Oktobra 2001. H.O. je sedam puta nožem izbo podnositeljku predstavke. H.O. je optužen za napad nožem i osuđen na novčanu kaznu. Majka podnositeljke je zatražila pritvor za H.O. navodeći da su ona i kćerka u prethodnim incidentima morale da povuku prijave zbog njegovih pretnji smrću. 2002. podnositeljka i majka odlučuju se na selidbu, međutim H.O. prisiljava kombi za selidbu da se zaustavi i puca u podnositeljkinu majku, koja je na licu mesta izdahnula. U martu 2008.godine H.O. je osuđen zbog ubistva i nezakonitog posedovanja oružja na doživotnu robiju, ali je pušten na slobodu do okončanja žalbenog postupka. U aprilu 2008.podnositeljka traži od vlasti da preduzmu neophodne mere u cilju njene zaštite, s obzirom da je H.O. počeo opet da joj preti, ali vlasti ne preduzimaju takve mere.

Podnositeljka je u predstavci navela da turske vlasti nisu zaštitile pravo na život njene majke, kao i da činjenica da tursko zakonodavstvo ne predviđa zaštitu žena od porodičnog nasilja predstavlja povredu člana 14. EKLJP.

Sud je zaključio da su turske vlasti pogrešno smatrale da je ovde reč o „porodičnoj stvari“ i da je smrtni ishod bilo moguće predviteti, imajući u vidu ranije nasilne događaje. Sud je zaključio da nacionalne vlasti nisu ispunile pozitivnu obavezu da ovakvo nasilje spreče niti su preduzele efikasne mere u toku istrage ubistva, kao i da nisu zaštitile pravo na život majke podnositeljke i time su prekršili član 2 EKLJP.

Sud je takođe utvrdio da je došlo do povrede člana 14. Sud primjećuje da, premda tada važeći turski zakon nije izričito pravio razliku između muškaraca i žena u uživanju prava i sloboda, bilo ga je neophodno uskladiti sa međunarodnim standardima u pogledu statusa žena u demokratskom društvu.

Nakon pregleda izveštaja Amnesty International i izveštaja Advokatske komore u Diyarbakıru, koje Vlada nije osporila, Sud nalazi da je najveći broj prijavljenih žrtava nasilja ima upravo Diyarbakir, gde je i podnositeljka živela u predmetnom periodu, te da su sve te žrtve žene, koje su uglavnom bile izložene fizičkom nasilju. Velika većina tih žena kurdskog je porekla, nepismena ili sa niskim nivoom obrazovanja, te bez ikakvog nezavisnog izvora prihoda. Dalje, sama primena zakona na koji se Vlada oslanja kao mogući pravni lek u slučaju porodičnog nasilja nad ženama, nije sprovođena u meru u kojoj je trebalo. Naime, istraživanja sprovedena u odnosu na žene koje su žrtve nasilja u porodici ukazuju da je nakon što žrtva prijavi slučaj nasilja u porodici policijskoj stanici, policijski službenici ne ispituju njene navode nego nastoje posredovati i ubediti žrtvu da se vrati kući i povuče prijavu. U vezi s tim, policijski službenici nasilje u porodici smatraju «porodičnim stvarima u koje se oni ne mogu mešati».

Sud je utvrdio da krivično-pravni sistem, onako kako je primenjen u predmetnom slučaju, nije proizveo adekvatan destimulišući efekat koji bi osigurao efikasno sprečavanje nezakonitih radnji koje je počinio H.O. a protiv ličnog integriteta podnositeljke i njene majke, te time doveo do povrede njihovih prava prema članu 2. i 3. Konvencije. Imajući u vidu nalaz u pogledu opšte i diskriminatorne sudske pasivnosti u Turskoj, makar i nenamerne, koja uglavnom pogađa žene, Sud smatra da se nasilje koje su pretrpele podnositeljka i njena majka može smatrati nasiljem na osnovu pola, i da predstavlja oblik diskriminacije žena, čime je povređen član 14 Konvencije.