Nakon terorističkih napada na Sedinjene Američke Države 11. septembra 2001. godine, britanska Vlada smatrala je da Ujedinjenom Kraljevstvu preti opasnost od izvesnog broja stranih državljana koji se nalaze u zemlji, a koji su obezbeđivali mrežu podrške ekstremističkim islamskim terorističkim operacijama povezanih sa Al-Kaidom. Pošto izvestan broj ovih pojedinaca nije mogao biti deportovan zbog rizika od zlostavljanja u zemljama porekla, Vlada je smatrala neophodnim proširenje ovlašćenja čime bi dozvolila njihovo pritvaranje, u slučaju kada državni sekretar opravdano veruje da je njihovo prisustvo u Ujedinjenom Kraljevstvu rizik za nacionalnu bezbednost i opravdano sumnja da su oni „međunarodni teroristi". Pošto je Vlada smatrala izglednim da ova šema pritvora neće biti u skladu sa članom 5 stav 1 Konvencije, izdali su obaveštenje o odstupanju po članu 15, u kojem upućuju na odredbe Dela 4 Zakona o bezbednosti i borbi protiv terorizma i kriminala iz 2001. godine, uključujući i ovlašćenje da pritvore strane državljane koji su proglašeni za „osumnjičene međunarodne teroriste" koji „za sada" ne mogu biti udaljeni iz Ujedinjenog Kraljevstva.

Deo 4 Zakona iz 2001. godine stupio je na snagu u decembru 2001. godine, a stavljen je van snage u martu 2005. Tokom važenja ovog propisa, 16 stranih državljana, uključujući 11 podnosilaca predstavke, bilo je proglašeno teroristima i pritvoreno. Šest podnosilaca predstavke pritvoreno je u decembru 2001. godine, a drugi različitih datuma sve do oktobra 2003. godine. Drugi i četvrti podnosilac predstavke pušteni su na slobodu nakon što su odabrali da napuste Ujedinjeno Kraljevstvo, drugi da ode u Maroko u roku od tri dana od dana hapšenja, a četvrti za Francusku u roku od tri meseca. Ostali su zadržani u pritvoru u zatvoru Belmarš, iako su trojica prebačena u obezbeđenu psihijatrijsku bolnicu nakon što se njihovo mentalno zdravlje pogoršalo (što je u jednom slučaju dovelo do pokušaja samoubistva), a jedan je pušten uz kauciju u aprilu 2004. godine, pod uslovima jednakim kućnom pritvoru, opet zbog ozbiljne zabrinutosti za njegovo mentalno zdravlje.

Odluka da se podnosioci predstavke proglase teroristima po Zakonu iz 2001. godine bila je predmet šestomesečnog postupka revizije pred Specijalnom imigracionom komisijom za žalbe. Svaki od podnosilaca predstavke žalio se na odluku državnog sekretara da bude proglašen teroristom. Specijalna imigraciona komisija za žalbe koristila je postupak koji joj je omogućavao da razmotri kako dokaze koji bi mogli biti dostupni javnosti tako i osetljive dokaze koji ne bi mogli biti saopšteni iz razloga nacionalne bezbednosti. Pritvoreniku i njegovim pravnim zastupnicima uručen je dostupni materijal i dozvoljeno da se izjasne o njemu u pisanoj formi i na suđenju. Deo materijala, koji je podrazumevao osetljive dokaze, nije obelodanjen pritvoreniku ili njegovim advokatima, već „specijalnom zastupniku" kojega je za svakog pritvorenika postavio pomoćnik državnog pravobranioca. Pored javnih, Specijalna imigraciona komisija za žalbe držala je i zatvorena suđenja kako bi ispitala tajne dokaze, tokom kojih je specijalni zastupnik mogao da preda podneske u ime pritvorenika o procesnim pitanjima, kao što su neophodnost daljeg otkrivanja podataka, pitanja vezana za sadržaj i pouzdanost dokaza. Međutim, kada je specijalni zastupnik video materijal koji se nije davao na uvid pritvorenicima, on nije više mogao imati nikakav kontakt sa pritvorenikom ili njegovim advokatima, osim uz dozvolu suda. Specijalna imigraciona komisija za žalbe odbila je žalbe svih podnosilaca predstavke na to što su proglašeni teroristima.

Podnosioci predstavke takođe su vodili postupak u kojem su osporavali osnovnu zakonitost odstupanja po osnovu člana 15. Ove postupke na kraju je rešio Gornji dom Britanskog parlamenta, 16. decembra 2004. godine. Utvrđeno je da iako je postojala javna opasnost koja je pretila opstanku nacije, šema pritvora nije racionalno tretirala pretnju po bezbednost, te je stoga bila nesrazmerna. Konkretno, postojali su dokazi da su državljani Ujedinjenog Kraljevstva takođe bili uključeni u terorističke mreže povezane sa Al-Kaidom i da se šemom pritvora vršila neopravdana diskriminacija stranih državljana. Stoga je donesena odluka o nekompatibilnosti po Zakonu o ljudskim pravima i poništeno je rešenje o odstupanju. Deo 4 Zakona iz 2001. Parlament je ukinuo marta 2005. godine, a podnosioci predstavke koji su se još uvek nalazili u pritvoru pušteni su na slobodu, postavši predmet naredbi o kontroli prema Zakonu o sprečavanju terorizma iz 2005. godine.

Pravo: Član 5 stav 1 tačka f i član 15
(a) Obim predmeta: Vlada nije bila sprečena da se pred Sudom poziva na tačku f, iako ona to nije ni radila pred domaćim sudovima jer je izričito držala otvorenim pitanje primene člana 5 u tekstu odstupanja i u postupcima pred domaćim sudovima, a Gornji dom Parlamenta razmotrio je kompatibilnost pritvora sa članom 5 stav 1 pre nego što je procenio validnost odstupanja. Nije bilo nikakvog načelnog razloga da se Vlada spreči da iskoristi sve argumente koji su joj dostupni da brani postupak pred Sudom, čak i ako se time dovodio u pitanje zaključak njihovog sopstvenog vrhovnog suda. Prethodni prigovori podnosilaca predstavke na ove dve tačke stoga su bili odbijeni.

(b) Meritum: Sud prvo utvrđuje da li je pritvor podnosilaca predstavke bio dozvoljen po članu 5 stav 1 tačka f. Jedino ukoliko nije bio, bilo bi potrebno utvrditi validnost odstupanja.
(1) Da li je bio dozvoljen pritvor: Lišenje slobode lica „protiv kojih se pokreće postupak u cilju deportacije ili ekstradicije" bilo je opravdano samo onoliko koliko traje postupak deportacije ili ekstradicije i pod uslovom da su krivično gonjeni sa dužnom pažnjom. Sud nije utvrdio nikakve povrede u pogledu drugog i četvrtog podnosioca predstavke, koji su bili pritvoreni samo kraći vremenski period pre nego što su odlučili da napuste Ujedinjeno Kraljevstvo. Međutim, bilo je jasno da je preostalih devet podnosilaca predstavke bilo proglašeno teroristima i pritvoreno zato što su bili osumnjičeni da su međunarodni teroristi čije je prisustvo na slobodi u Ujedinjenom Kraljevstvu predstavljalo pretnju po nacionalnu bezbednost. Jedna od glavnih pretpostavki na kojima se zasniva obaveštenje o odstupanju, Zakon iz 2001. godine i odluka o pritvaranju podnosilaca predstavke bila je da se "za sada" oni ne mogu premestiti niti deportovati. Nije bilo dokaza da su postojali bilo kakvi realni izgledi da oni budu proterani a da ne budu izloženi realnom riziku od zlostavljanja. U ovim okolnostima, politika Vlade da zadrži mogućnost deportovanja podnosilaca predstavke "u fazi aktivnog preispitivanja" nije bila dovoljno izvesna niti odlučujuća da bi zapravo značila "mere u cilju deportacije". Shodno tome, pritvor podnosilaca predstavke nije spadao u izuzetke navedene u članu 5 stav 1 tačka f.
(2) Da li je odstupanje bilo validno: Najviši domaći sud razmotrio je ovo pitanje i zaključio da, iako je bilo javne opasnosti koja je pretila opstanku nacije, hitnost situacije nije striktno zahtevala mere koje su preduzete kao odgovor. Sud je stoga smatrao da bi bilo opravdano doći do suprotnog zaključka samo ukoliko se uveri da je domaći sud pogrešno protumačio ili primenio član 15 ili sa njim povezanu sudsku praksu ili doneo zaključak koji je očigledno nerazuman.
(i) "Javna opasnost koja preti opstanku nacije": Državni sekretar je pred domaćim sudovima pružio dokaze kako bi pokazao postojanje opasnosti od ozbiljnih terorističkih napada planiranih protiv Ujedinjenog Kraljevstva. Dodatni dokazi koji nisu bili dostupni pritvorenicima, predočeni su Specijalnoj imigracionoj komisiji za žalbe. Svi osim jednog domaćeg sudije prihvatili su da je opasnost bila kredibilna. Iako se nije dogodio nijedan napad Al-Kaide na teritoriji Ujedinjenog Kraljevstva u vreme kada je odstupanje uvedeno, nacionalne vlasti ne mogu se kritikovati zato što su se plašile da je takav napad neminovan. Nije se moglo tražiti od države da sačeka da se katastrofa desi pa da tek onda preduzme mere da se njome bavi. Nacionalne vlasti uživale su široko polje slobodne procene u ocenjivanju pretnje na osnovu poznatih činjenica. Morala se dati težina sudu izvršne vlasti i Parlamenta, a posebno mišljenju nacionalnih sudova, koji su bili u boljem položaju nego Evropski sud da procene relevantne dokaze. Sud je stoga prihvatio da je postojala javna opasnost koja je pretila opstanku nacije.
(ii) Da li su mere odstupanja bile striktno neophodne: Vlada je osporila tvrdnju Gornjeg doma Parlamenta da je pritvor podnosilaca predstavke bio nesrazmeran po pet osnova. Kao odgovor na njihov prvi argument da su domaći sudovi pružili preusko polje slobodne procene državi prilikom procenjivanja striktno neophodnih mera, Sud je obasnio da je doktrina polja slobodne procene oduvek smatrana sredstvom definisanja odnosa između domaćih vlasti i Suda; nije se mogla na isti način primenjivati na odnose između različitih organa države na domaćem nivou. Pitanje da li su mere bile striktno neophodne je u krajnjem sudska odluka, naročito kada je, kao u ovom predmetu, podnosiocima predstavke bilo uskraćeno osnovno pravo na slobodu tokom dužeg perioda. U svakom slučaju, Gornji dom Parlamenta pristupio je ovim pitanjima sa pažnjom i ne može se reći da nije dao dovoljnu težinu stavovima izvršne vlasti ili Parlamenta. Što se tiče drugog argumenta Vlade da je Gornji dom Parlamenta razmatrao zakonodavstvo u apstraktnom smislu, a ne u vezi sa konkretnim predmetima podnosilaca predstavke, Sud je konstatovao da je pristup po članu 15 nužno usmeren na opštu situaciju i da tamo gde je, kao u ovom predmetu, utvrđeno da su mere nesrazmerne i diskriminatorne, nije bilo potrebe da se ispituje njihova primena u svakom pojedinačnom predmetu. Što se tiče trećeg stava Vlade, da zaključak Gornjeg doma Parlamenta nije bio usmeren na odbijanje neophodnosti pritvora podnosilaca predstavke već na odsustvo zakonodavnih ovlašćenja da pritvori državljane koji predstavljaju rizik za nacionalnu bezbednost, Sud je ocenio da je Gornji dom Parlamenta s pravom tvrdio da proširena ovlašćenja pritvaranja ne treba posmatrati kao imigracione mere, pri čemu bi razlika između državljana i onih koji to nisu bila legitimna, već ih treba posmatrati kao mere koje se tiču nacionalne bezbednosti. Izbor imigracionih mera za rešavanje onoga što je u suštini bilo bezbednosno pitanje imao je za posledicu neuspeh da se adekvatno reši problem, pri čemu se jednoj grupi osumnjičenih terorista nametnuo nesrazmeran i diskriminatorski teret pritvora na neodređeno vreme. Nije bilo značajne razlike u potencijalno štetnom uticaju pritvora bez optužnice na državljane ili na one koji to nisu, koji u praksi nisu mogli da napuste zemlju iz straha od mučenja u inostranstvu. Vladina posljednja dva argumenta – da je bilo legitimno da se šema pritvora ograniči na one koji nisu državljani da bi se izbeglo otuđenje britanskog muslimanskog stanovništva i kako bi država mogla bolje da odgovori na terorističku pretnju kada je u stanju da pritvori njen najozbiljniji izvor – one koji nisu državljani – odbačena su zbog nedostatka dokaza. Ukratko, mere odstupanja bile su nesrazmerne jer se njima vršila neopravdana diskriminacija između državljana i onih koji to nisu.
Zaključak: utvrđena povreda sem u odnosu na drugog i četvrtog podnosioca predstavke (jednoglasno).

Član 5 stav 4 – Podnosioci predstavke žalili su se da je postupak pred Specijalnom imigracionom komisijom za žalbe bio nepravičan, jer dokazi protiv njih nisu u potpunosti obelodanjeni. Sud je proglasio žalbe drugog i četvrtog podnosioca predstavke neprihvatljivima jer su oni već bili na slobodi kada su započeli postupci za utvrđivanje zakonitosti pritvora prema Zakonu iz 2001. Što se tiče ostalih podnosilaca predstavke, jak interes javnosti za dobijanje informacija o Al-Kaidi i njenim saradnicima i čuvanje tajnosti izvora morali su biti uravnoteženi sa pravom podnosilaca predstavke na pravičnost postupka po njihovim žalbama. Stoga je bilo ključno da se o tvrdnjama i dokazima protiv njih obelodani onoliko informacija koliko je bilo moguće a da se ne ugrozi nacionalna bezbednost ili sigurnost drugih, i da im se dozvoli mogućnost da efikasno ospore predmet pokrenut protiv njih. Sud je prihvatio da je Specijalna imigraciona komisija za žalbe potpuno nezavisan sud koji može ispitivati sve relevantne dokaze i osigurati da ne dođe do uskraćivanja materijala ako to nije nužno, te da je specijalni zastupnik važna dodatna mera zaštite i da nije postojalo ništa što ukazuje na to da je bila primenjena prekomerna i neopravdana tajnost ili da nije bilo uverljivih razloga za neobavljivanje u svakom od ovih predmeta. Na kraju je, međutim, pitanje bilo da li su, u predmetima u kojima osnovni dokazi nisu obelodanjeni, tvrdnje u dostupnom materijalu bile dovoljno konkretne da bi omogućile podnosiocu predstavke da svojim predstavnicima i specijalnom zastupniku pruže informacije kojima bi ih osporili.
Primenjujući taj test, Sud je konstatovao da je dostupni materijal protiv pet podnosilaca predstavke uključivao tvrdnje (na primer, o kupovini određene telekomunikacione opreme, o posedovanju konkretnih dokumenata povezanih sa licima osumnjičenim za terorizam i o sastancima sa licima osumnjičenim za terorizam sa konkretnim datumima i mestima) koje su bile dovoljno detaljne da dozvole efikasan prigovor. Na taj način, proceduralni uslovi su u njihovom predmetu bili ispunjeni. Međutim, utvrđeno je da su dostupni dokazi u slučaju preostala četiri podnosioca predstavke bili nedovoljni da bi se omogućio delotvoran prigovor, bilo zbog toga što je nedostajao ključni element (dokaz o povezanosti novca koji su podnosioci predstavke navodno podigli i terorizma) ili zbog njihove uopštene i nematerijalne prirode tako da je Specijalna imigraciona komisija za žalbe morala da se u velikoj meri osloni na nedostupni materijal.
Zaključak: utvrđena povreda u odnosu na četiri podnosioca predstavke; povreda nije utvrđena u odnosu na pet podnosilaca predstavke; neprihvatljivost u odnosu na preostala dva (jednoglasno).

Član 5 stav 5 - Pošto povrede člana 5 stav 1 i stav 4 nisu mogle dovesti do izvršivog zahtjeva za naknadu pred domaćim sudovima, čija su ovlašćenja bila ograničena na proglašavanje nekompatibilnosti sa Konvencijom, utvrđeno je da je došlo je i do povrede te odredbe.
Zaključak: utvrđena povreda u odnosu na sve sem drugog i četvrtog podnosioca predstavke (jednoglasno).

Član 3 - Evropska konvencija apsolutno zabranjuje mučenje i nečovečno ili ponižavajuće postupanje i kažnjavanje, čak i u najtežim okolnostima kao što su borba protiv terorizma, i bez obzira na postupanje lica o kome je reč.
Žalba drugog podnosioca predstavke proglašena je neprihvatljivom jer je bio pritvoren samo nekoliko dana i bez neprimerenog lošeg tretmana. Što se tiče preostalih deset podnosilaca predstavke, njihov pritvor nije dostigao visok prag nečovečnog i ponižavajućeg postupanja po osnovu kojeg bi se mogla utvrditi povreda člana 3. Iako su neizvesnost i strah od pritvora na neodređeno zasigurno kod njih izazvali zabrinutost i patnju i verovatno uticali na mentalno zdravlje nekih od njih, podnosioci predstavke nisu bili bez ikakvog izgleda ili nade da će biti pušteni na slobodu. Oni su uspešno osporili zakonitost šeme pritvora po Zakonu iz 2001. godine pred Specijalnom imigracionom komisijom za žalbe i Gornjim domom Parlamenta. Pored toga, oni su mogli da pojedinačno ospore odluku kojom se proglašavaju za teroriste i Specijalna imigraciona komisija za žalbe je po zakonu bila dužna da preispita produženje pritvora svakih šest meseci. Situacija podnosilaca predstavke se prema tome nije mogla porediti sa doživotnom robijom bez mogućnosti skraćenja. Uslovi u kojima su bili pritvoreni nisu se mogli uzeti u obzir jer oni nisu pokušali da iscrpe pravne ljekove dostupne svim zatvorenicima u upravnom i građanskom pravu.
Zaključak: nije utvrđena povreda u odnosu na deset podnosilaca predstavke, neprihvatljivost u pogledu preostalih podnosilaca predstavke (jednoglasno).

Član 41 - Pojedinačne naknade u rasponu od 1.700 do 3.900 eura na ime materijalne i nematerijalne štete. Ove naknade bile su znatno niže u odnosu na prethodne predmete nezakonitog pritvora, zbog činjenice da je ova pritvorska šema bila osmišljena u trenutku kada je država bila suočena sa javnom opasnošću i kao bona fide pokušaj da se pomire potreba da se javnost zaštiti od terorizma i obaveza da se podnosioci predstavke ne pošalju nazad u zemlje u kojima se suočavaju sa realnim rizikom od zlostavljanja. Nadalje, pošto su svi podnosioci predstavke kod kojih je Sud utvrdio povredu člana 5 stav 1 bili predmet naredbi o kontroli nakon što su pušteni na slobodu u martu 2005. godine, ne može se pretpostaviti da oni ne bi bili izloženi nekom vidu ograničavanja sloboda, čak i da nije došlo do ovih povreda.