Podnosilac predstavke je 2000. godine delimično lišen poslovne sposobnosti zbog dijagnostikovane šizofrenije i to na zahtev dvoje rođaka. Protiv svoje volje je 2002. godine stavljen pod starateljstvo doma za brigu o osobama sa duševnim smetnjama. Prema bugarskim zakonima, on nije bio u mogućnosti da se sam obrati sudu, a njegov staratelj je odbio da pokrene postupak, jer je smatrao da je institucija najpogodnije mesto za život podnosioca predstavke, s obzirom da nije imao sredstava za samostalan život. Godine 2004. i 2005. podnosilac predstavke je, preko svog pravnog zastupnika, zatražio od javnog tužioca i gradonačenika da pokrenu postupak za ukidanje delimičnog starateljstva, no njegovi zahtevi su odbijeni. Godine 2006., na inicijativu njegovog pravnog zastupnika, podnositelja predstavke je pregledao nezavisni psihijatar, koji je zaključio da mu je pogrešno dijagnostikovana šizofrenija i da je podnositelj predstavke zapravo imao sklonost ka alkoholu (simptomi ta dva stanja se lako mogu pomešati), kao i da je podnositelj predstavke sposoban da se reintegriše u društvo i da bi njegov dalji boravak u domu bio veoma štetan po njegovo zdravlje.

U pogledu njegovog smeštaja u instituciju za brigu o duševnim smetnjama, Sud je utvrdio da je on nezakonito lišen slobode, uz obrazloženje da su državni organi učestvovali u njegovoj institucionalizaciji, da nije mogao da napusti dom kada je hteo, nije se saglasio sa institucionalizacijom, u ličnim dokumentima mu je navedena adresa doma, dužina boravka u domu nije određena, njegova medicinska dokumentacija bila je stara dve godine, nije utvrđeno da predstavlja opasnost za sebe ili druge, nije propisana obaveza periodične procene potrebe za institucionalizacijom i nije imao nijedno pravno sredstvo na raspolaganju za osporavanje institucionalizacije.

Po pitanju lišenja poslovne sposobnosti, sud je utvrdio da podnosilac predstavke nije imao mogućnost da samostalno podnese zahtev za vraćanje poslovne sposobnosti, da bugarsko pravo ne pravi razliku između delimičnog i potpunog lišenja poslovne sposobnosti, da nema obaveze da se periodično ispituje odluka o lišenju poslovne sposobnosti, kao i da mera nije vremenski ograničena. Zbog toga je Sud utvrdio da nemogućnost direktnog pristupa sudu za podnošenje zahteva za vraćanje poslovne sposobnosti predstavlja povredu prava garantovanih Konvencijom.

Sudije Tulkens, Spelman i Lafrank su u izvdojenom mišljenju naglasili važnost uspostavljanja procedure kojom se uspostavlja mehanizam periodične procene poslovne sposobnosti. Takođe, sudija Kalajdijeva je u izdvojenom mišljenju naglasila da je povreda člana 8 u smislu ograničavanja kontakta aplikanta sa spoljnim svetom trebalo takođe razmatrati.