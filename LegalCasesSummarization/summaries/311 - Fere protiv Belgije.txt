Postupak u ovom predmetu je pokrenut predstavkom protiv Kraljevine Belgije koju je Sudu podneo belgijski državljanin g.Danijel Fere (podnosilac predstavke), dana 29.marta 2007.godine. Podnosilac predstavke je posebno tvrdio da je povređeno njegovo pravo na slobodu izražavanja (član 10 Konvencije). Krajem septembra 2008.godine predstavka je dostavljena Vladi.

Podnosilac predstavke je rođen 1944.godine, živi u Briselu, a po obrazovanju je doktor medicine i predsednik je političke stranke Nacionalni front. On je urednik napisa te stranke i vlasnik njene internet stranice. U julu 1999.godine i oktobru 2001.godine stranka je vodila političku kampanju zbog koje su usledile brojne prijave zbog podsticanja na mržnju, diskriminaciju i nasilje po osnovu rasne pripadnosti, a na osnovu zakona od jula 1981.godine čiji je cilj bio suzbijanje izvesnih dela inspirisanih rasizmom ili ksenofobijom. U februaru 2002.godine policija je saslušala podnosioca u vezi sa prijavama. Sredinom juna te godine Kraljevski tužilac u Briselu je za glavnog tužioca pri Apelacionom sudu u Briselu sastavio izveštaj kojim sugeriše ukidanje poslaničkog imuniteta podnosioca kako bi se omogućilo njegovo krivično gonjenje. Glavni tužilac je takav zahtev predao predsedniku Predstavničkog doma. Komisija za krivično gonjenje je o ukidanju imuniteta odlučila većinom glasova. Podnosilac predstavke je bio gonjen kao autor spornih letaka, kao njihov odgovorni urednik i kao vlasnik internet stranice na kojoj su neki od njih objavljeni.

Početkom juna 2003.godine krivični sud u Briselu odbio je da odloži razmatranje predmeta dok je postupak po zahtevu za rehabilitaciju koji je uložio podnosilac predstavke u toku. Nakon peripetija u postupku podnosilac je osuđen na društveno koristan rad ili supsidijarno 10 meseci zatvora. Kasacioni sud je odbacio njegovu žalbu.

NAVODNA POVREDA ČLANA 10 KONVENCIJE
- Pravo na slobodu izražavanja
Podnosilac predstavke je tvrdio da stavovi koje on brani nisu predstavljali podsticanje na mržnju, diskriminaciju i nasilje, već da im je jedini cilj bio da razumno i zakonito tretiraju neka socijalna i politička pitanja. Sud smatra da sporna presuda predstavlja određeno mešanje u uživanje slobode izražavanja zainteresovanog lica.Sud konstatuje da su nadležni sudovi zasnivali svoje odluke na domaćem zakonu, kojim se teži suzbijanju nekih dela inspirisanih rasizmom i ksenofobijom. Dakle, mešanje je bilo u skladu sa zakonom. Sud smatra da je cilj mešanja bio da se obezbedi odbrana poretka i zaštita ugleda i prava drugih lica. Dakle, Sud mora da istraži da li je sporno mešanje bilo neophodno u demokratskom društvu. Sloboda izražavanja predstavlja jedan od suštinskih temelja svakog demokratskog društva. Sud smatra da to što je podnosilac poslanik ne može se smatrati kao okolnost koja umanjuje njegovu odgovornost. Sud je razmotrio tekstove letaka, koji su leci takvo sredstvo da se informacije šire brzo i među velikim brojem ljudi, pa smatra da su zaključci domaćih sudova u vezi sa tim publikacijama u potpunosti opravdani. Dakle, član 10 Konvencije nije prkršen (4:3).