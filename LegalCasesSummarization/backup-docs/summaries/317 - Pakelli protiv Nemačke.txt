Regionalni sud u Heilbornnu je u aprilu 1976.godine osudio podnosioca predstavke na kaznu zatvora. On je turski državljanin rođen 1937.godine. Njegov branilac po službenoj dužnosti je uložio žalbu Saveznom sudu zbog pogrešne primene materijalnog prava zato što je branio još jednog optuženog u postupku. Bio je oslobođen dužnosti, a drugi advokat je bio postavljen kao službeni branilac za ulaganje podneska u kojem će izneti razloge žalbe. Ovom braniocu je odbijen zahtev da bude branilac za usmeni postupak. Kada je podnosilac uložio žalbu Saveznom sudu vezano za predmetni postupak taj sud je u maju 1978.godine odlučio da ne raspravlja o žalbi jer nije imala dovoljno izgleda za uspeh.

Predstavka je podnesena Komisiji u oktobru 1978.godine. Podnosilac predstavke se žalio da je Savezni sud odbio da mu dodeli branioca po službenoj dužnosti, čime je povređeno njegovo pravo na pravično suđenje (član 6 stav 1) i njegovo pravo na besplatnu pravnu pomoć (član 6 stav 3(c)). Komisija je jednoglasno izrazila mišljenje da je povređen član 6 stav 3(c) i sa 11 glasova prema 1 da nije potrebno da određuje da li je bilo kršenja člana 6 stav 1. Predmet je prosleđen Sudu 1982.godine.

NAVODNA POVREDA ČLANA 6 STAV 3(c)
Sud smatra da je zbog proteka vremena teško dokazati da podnosilac predstavke u merodavno vreme nije imao novca da plati branioca. Međutim, postoje indicije da je to bilo tako, ali Sud nema sigurne informacije.
Sud, kao i Komisija, primećuje da je ovo jedan od retkih slučajeva kada je Savezni sud održao pretres. U ovom slučaju usmeni pretres je mogao biti od važnosti za odluku koju je trebalo doneti. Dakle, bio je neophodan u svrhu osiguravanja pravičnog suđenja. Lično prisustvo podnosioca nije moglo da nadomesti odsustvo prisustva advokata. Odbijajući da mu dodeli branioca po službenoj dužnosti, Savezni sud mu je oduzeo mogućnost da tokom usmene faze postupka utiče na ishod slučaja. Interesi pravde nisu bili zadovoljeni. Dakle, prekršen je član 6 stav 3(c).

NAVODNA POVREDA ČLANA 6 STAV 1
Sud smatra da odredbe člana 6 stav 3(c) predstavljaju posebnu primenu opšteg principa pravičnog suđenja. Sud odlučuje da ne razmatra ovo pitanje.

PRIMENA ČLANA 50 (sada 41)
Sud odlučuje da tužena Država ima da plati podnosiocu određeni iznos na ime troškova i izdataka.
