Ovaj predmet su Sudu prosledili državljanin Belgije g.Mišel Aerts (podnosilac predstavke), početkom jula 1997.godine i Evropska komisija za ljudska prava, takođe početkom jula 1997.godine. Sama predstavka je podneta Komisiji protiv Kraljevine Belgije početkom avgusta 1994.godine.

Podnosilac predstavke je rođen 1964.godine i uhapšen je sredinom novembra 1992.godine, jer je svoju bivšu suprugu napao čekićem posle čega je ona zvanično proglašena poslovno nesposobnom. On je smešten u pritvor do suđenja, prvo u ćeliju za dvoje, a zatim na zatvorsko psihijatrijsko odeljenje. Komisija za mentalno zdravlje je krajem marta 1993.godine odredila da podnosilac predstavke bude pritvoren u Centru za socijalnu zaštitu u gradu Paifve. Podnosilac predstavke je u julu mesecu zamolio za odobrenje da se vrati i živi sa svojim dedom. Komisija za mentalno zdravlje je tu njegovu molbu odbila i smatrala je pogrešnim njegovo puštanje na uslovnu slobodu. U novembru 1993.godine Komisija za mentalno zdravlje je odlučila da usliši zahtev podnosioca i da ga uslovno oslobodi. Oslobođen je krajem novembra te godine, ali se njegovo stanje pogoršalo pa je kršio uslove pod kojima je oslobođen, naročito uslov da apstinira od heroina i alkohola. Još u maju te godine podnosilac i još tri zatvorenika uputili su molbu predsedniku Prvostepenog suda Liježa, koji je zaključio da je dalji pritvor podnosioca u Lantinu nezakonit i da predstavlja narušavanje fizičkog integriteta koji treba što pre obustaviti. Naložio je Državi da premesti podnosioca u Paifve i da mu isplati novčanu naknadu. Država je podnela žalbu Apelacionom sudu Liježa koji je ukinuo nalog. Sud je smatrao da sprovođenje odluke komisije za mentalno zdravlje predstavlja upravnu radnju koja ne potpada pod nadležnost običnih sudova. Odbor za pravnu pomoć Kasacionog suda je molbu podnosioca za pomoć kako bi se žalio na presudu suda odbio.

Komisija je u svom izveštaju izrazila mišljenje da su prekršeni član 5 stav 1 (29 za : 2 protiv), i član 3 Konvencije (17 za : 14 protiv), ali da nije prekršen član 5 stav 4, ni član 6 (jednoglasno).

Preliminarni prigovori Države su da: podnosilac nema status „žrtve“ i da je prekasno podnošenje predstavke.

NAVODNA POVREDA ČLANA 5 STAV 1 KONVENCIJE
- Svako ima pravo na slobodu i bezbednost ličnosti. Niko ne može biti lišen slobode osim u taksativno navedenim slučajevima i u skladu sa zakonom propisanim postupkom.
Država nije porekla da je postupanje prema podnosiocu predstavke u Lantinu bilo nezadovoljavajuće sa terapeutske tačke gledišta. Dakle, nije postignuta prava ravnoteža između cilja i uslova pritvora. Prekršen je član 5 stav 1 Konvencije (jednoglasno).

NAVODNA POVREDA ČLANA 5 STAV 4 KONVENCIJE
- Svako ko je lišen slobode ima pravo da pokrene postupak u kome će sud hitno ispitati zakonitost lišenja slobode i naložiti puštanje na slobodu ako je lišenje slobode bilo nezakonito.
Prema stavu Suda, molba za izdavanje naloga za izvršenje je ispunila zahteve iz člana 5 stav 4. Shodno tome nije došlo do povrede člana 5 stav 4 Konvencije (jednoglasno).

NAVODNA POVREDA ČLANA 6 STAV 1 KONVENCIJE
- Pravo na raspravu pred sudom.
Prema stavu Suda Odbor za pravnu pomoć je povredio samu suštinu prava g.Aertsa (koji nije imao novca da angažuje advokata) na sud. Dakle, povređen je član 6 stav 1 Konvencije (jednoglasno).

NAVODNA POVREDA ČLANA 3 KONVENCIJE
- Niko ne sme biti podvrgnut mučenju, ili nečovečnom ili ponižavajućem postupanju ili kažnjavanju.
Sud ponavlja da zlostavljanje mora da dostigne minimalni stepen surovosti kako bi bilo obuhvaćeno članom 3. U ovom slučaju nema dokaza da se psihičko zdravlje g.Aerta pogoršalo niti da su životni uslovi na psihijatrijskom odeljenju Lantina imali tako ozbiljne posledice po njegovomentalno zdravlje. Sud smatra da nije bilo povrede člana 3 Konvencije (7:2).

PRIMENA ČLANA 50 KONVENCIJE
- Pravična naknada oštećenoj stranci.
Sud jednoglasno odbacuje preliminarne prigovore Države. Sa 8 glasova naprema 1 smatra da Država ima da isplati podnosiocu određene iznose na ime nematerijalne štete kao i na ime troškova.

DELIMIČNO IZDVOJENO MIŠLJENJE
Došlo je do povrede člana 3 zato što je dugo trebalo da podnosilac bude prebačen na psihijatrijsko odeljenje a takav premeštaj je bio hitan.

DELIMIČNO IZDVOJENO MIŠLJENJE
U ovom predmetu nema uverljivih razloga zašto Država ne bi nadoknadila sve troškove koje je podnosilac predstavke morao da snosi i koji su se pokazali korisnim.