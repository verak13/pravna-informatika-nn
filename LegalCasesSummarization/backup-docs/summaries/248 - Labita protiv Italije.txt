Predmet je formiran na osnovu predstavke (br. 26772/95) protiv Republike Italije, koju je Komisiji podneo prema nekadašnjem članu 25 Konvencije italijanski državljanin, gospodin Benedeto Labita aprila 1994. godine. Podnosilac predstavke je tvrdio da je došlo do povrede članova 3, 5, 6 i 8 Konvencije, člana 2 Protokola br.4 Konvencije i člana 3 Protokola br. 1.

Podnosilac predstavke je bio uhapšen 21. aprila 1992. godine u vezi s istragom koja se vodila protiv četrdeset i šest ljudi prema nalogu za hapšenje koji je 18. aprila 1992. godine izdao Okružni sud u Trapaniju. Sumnjičio se da pripada jednoj mafijaškoj organizaciji u Alkamu i da vodi jednu finansijsku kompaniju u ime svog zeta, za kojeg se verovalo da je vođa glavne mafijaške grupe u toj oblasti (prema članu 416 bis Krivičnog zakonika pripadnost mafijaškoj organizaciji se smatra krivičnim delom). Optužbe protiv podnosioca predstavke su posebno bile zasnovane na izjavama koje je dao izvesni B. F. koji je takođe bio optužen za pripadnost mafijaškoj organizaciji ali je postao “pentitio” (bivši mafijaš koji je odlučio da sarađuje s vlastima). Informacije koje je B. F. dao o podnosiocu predstavke su dobijene od izvesnog G. D, kojeg je 25. oktobra 1989. godine ubila mafija, a koji je te informacije dobio od pokojnog F. M. koji je takođe bio žrtva mafije.

Podnosilac predstavke je najpre bio zadržan u pritvoru u zatvoru u Palermu. Okružni sud u Trapaniju je 6. maja 1992. godine odbacio njegov prvi zahtev za puštanje na slobodu uz kauciju. Okružni sud u Trapaniju je takođe smatrao da je pritvor podnosioca predstavke bio opravdan zbog potrebe da se zaštite svedoci, budući da je većina dokaza koji su postojali bila u formi usmenog svedočenja i da je zato postojao rizik da se ti dokazi izgube usled pritisaka kojima su svedoci izloženi. On je 20. jula 1992. godine prebačen u zatvor na ostrvu Pjanoza s još pedeset i četiri drugih lica za koje se sumnjalo da su mafijaši. Podnosilac predstavke se žalio Kasacionom sudu na odluku od 6. maja 1992. godine. On je izjavio da je Okružni sud odbio da prihvati da on nije menadžer finansijske kompanije i da je Sud te tvrdnje smatrao dokazom o tome da je on izvršni direktor u lokanoj finansijskoj firmi i da je on mafijin mesni blagajnik. Činjenica je, međutim, da je on bio običan službenik te kompanije i da je čak jednom protiv njega bio pokrenut disciplinski postupak. Kasacioni sud je odbacio njegovu žalbu. On je ponovo podneo zahtev za puštanje iz pritvora uz kauciju, ali je žalba odbačena. Žalio se više puta na odluku o pritvoru najpre Okružnom a onda i Kasacionom sudu, međutim, bez uspeha. U međuvremenu, drugi “pentiti” su tokom trajanja istrage izjavili da ne poznaju podnosioca predstavke.

Podnosilac predstavke je 2. oktobra 1993. godine izveden na suđenje pod optužbom da pripada jednoj mafijaškoj organizaciji. Tužilaštvo je tražilo da on bude osuđen na kaznu zatvora u trajanju od tri godine.
U presudi od 12. novembra 1994. godine, Okružni sud u Trapaniju je podnosioca predstavke oslobodio optužbi i doneo naredbu o njegovom puštanju na slobodu osim ako ne postoje neki drugi razlozi zbog kojih bi on trebalo da ostane u pritvoru. Napomenuo je da se predmet protiv podnosioca predstavke zasniva samo na izjavama koje je dao B. F. na osnovu informacija koje je ovaj saznao od G. D. a koji je te informacije dobio od F. M. Obojica su već bili pokojni pa je svako nezavisno potvrđivanje izjava B. F. bilo nemoguće. Jedina tvrdnja koja je dokazana jeste ona koja se odnosi na to da je podnosilac predstavke radio u datoj finansijskoj kompaniji, ali nije bilo dokaza o tome da je on bio njen menadžer ili blagajnik. Apelacioni sud u Palermu je podržao oslobađajuću presudu na osnovu toga što drugi konkretni dokazi nisu mogli da potkrepe izjave B. F. i što su opovrgnuti dokazima do kojih se došlo tokom istrage.

Podnosilac predstavke je držan u zatvoru u Termini Imerese do 20.jula 1992. godine kada je bio prebačen u zatvor na ostrvu Pjanoza u skladu s hitnim merama koje je Italija preduzela protiv mafije posle ubistva dvojice viših sudija. Zatvor Pjanosa je prethodno primao oko 100 zatvorenika koji tu borave pod manje strogim režimom u šta spada pravo da rade na ostrvu van zatvora. Zatvorenici pod visokom stepenom obezbeđenja su svi bili smešteni zasebnom u krilu. On je tvrdio da je bio zlostavljan na razne načine, uglavnom u periodu između jula i septembra 1992. godine (šamarali su ga, povređen mu je desni palac, pretučen je, prema njemu se grubo postupalo, pri čemu mu je jednom prilikom oštećen veštački zub, često je pretresan telesnom pretresu za vreme tuširanja, morao je da čeka na prijem kod lekara a tokom pregleda ruke su mu ostale vezane lisicama..). Konačno, podnosilac predstavke je rekao da se prebacivanje zatvorenika od zatvora do suda radi prisustvovanja raspravi odvijalo u neljudskim uslovima: u potpalublju plovila, bez vazduha, svetla ili hrane i u vrlo lošim higijenskim uslovima.

Tokom preliminarnog saslušanja pred istražnim sudijom u Trapaniju 2. oktobra 1993. godine, podnosilac predstavke i još jedan zatvorenik su tvrdili da su u zatvoru na Pjanozi do oktobra 1992. godine trpeli oblike zlostavljanja kao što su „mučenje, ponižavanje i okrutnost. Podnosilac je konkretno naveo da je zadobio prelom prsta i da mu je zub slomljen. Mada je došlo do poboljšanja u zatvoru posle oktobra 1992. godine, on se žalio da je ukupno postupanje kojem je bio izložen i koje je sprovedeno, između ostalog, na osnovu člana 41 bis Zakona br. 354 iz 1975. godine, bilo neljudsko i emotivno iscrpljujuće. Istražni sudija je obavestio Javno tužilaštvo u Livornu o pomenutim navodima; tužilaštvo je otvorilo zvaničnu istragu. Tokom istrage, podnosiocu su bile pokazane fotokopije fotografija zatvorsnih čuvara kako bi identifikovao osobu koja ga je zlostavljala, ali on to nije mogao da učini jer su footgrafije snimljene pre relevantnog perioda i da su fotokopije te da bi lako identifikovao dotičnog čuvara ukoliko bi g alično video. Nakon ovoga, javno tužilaštvo u Livornu je navelo da se prestupnici ne mogu identifikovati, nakon čega je istražni sudija dao nalog da se žalba odloži u kartoteku. U odnosu na navode o lošim uslovima u zatvoru, sudija iz Livorna koji je bio zadužen za izvršenje presuda je 5.septembra 1992. godine poslao izveštaj ministru pravde i ostalim relevantnim zatvorskim administrativnim telima o uslovima koji vladaju u zatvoru u Pjanozi. Zabeleženo je da su, posebno u specijalnom krilu zatvora u kome je bio smešten podnosilac ali i u ostalim delovima higijenski uslovi bili užasni, da su zatvorenici bili isloženi zlostavljanju, kao i da je njihova lična prepiska bila cenzurisana.

Podnosilac je upravo i bio podvrgnut ovoj meri po nalogu ministra pravde. On je smatrao da je mera neophodna posebno zbog ozbiljnih razloga kao što su javni red i mir i pitanje bezbednosti posle eskalacije agresivnih i nemilosrdnih postupaka mafije koja je bila odgovorna za nedavna ubistva trojice sudija i osam policajaca i za napade automobilima-bombama u velikim italijanskim gradovima. Takva situacija je zahtevala da se preseku veze između određenih zatvorenika i njihovog okruženja. Podnosilac predstavke je bio podvrgnut toj meri zato što je procenjeno da ima loš karakter i da je opasan; svi ti faktori su ukazivali na to da je on održavao kontakt s kriminalnim miljeom koji bi mogao da iskoristi kako bi izdavao uputstva ili uspostavio veze sa spoljašnjim svetom što bi moglo dovesti do narušavanja javnog reda i mira ili da ugrozi bezbednost u zatvorskim institucijama. Uz to, opravdano je bilo pretpostaviti da bi zatvorenici, kao što je podnosilac predstavke, vrbovali druge zatvorenike ili bi se postavili u dominantan položaj i ponižavali ih u zatvoru, isto kao što su to činili u okviru kriminalnih organizacija. Ovaj nalog je predstavljao odstupanje od Zakona o upravljanju zatvorima i nametao je ograničenja u korišćenju telefona, zabranu bilo kakvog udruživanja ili prepiske sa drugim zatvorenicima, ograničenje poseta članova porodice, cenzuru sve dolazne i odlazeće prepiske...

Prema podnosiocu su izrečene u međuvremenu i mere oduzimanja pasoša (za koji je tvrdio da ga je izgubio pa je na ličnu kartu stavljena oznaka zavrane putovanja u inostranstvo) i vozačke dozvole koje su suspendovane do kraja suđenja i primenjivane su od 19. novembra 1994. godine pošto je Okružni sud u Trapaniju doneo oslobađajuću presudu za podnosioca predstavke. Podnosiocu predstavke 13. februara 1996. godine nije izdato odobrenje da napusti Alkamo kako bi išao sa svojom ženom i jednim od sinova u bolnicu u Palermu – gde je trebalo da uradne neke analize – s obrazloženjem da te analize nisu vezane ni za kakvu ozbiljnu bolest. On je u međuvremenu podneo zahtev za ukidanje ovih mera, budući da je oslobođen optužbi sudskom odlukom, ali je zahtev odbačen. Kao rezultat nametanja specijalnih mera nadzora podnosiocu predstavke, Opštinski izborni odbor u Alkamu je 10. januara 1995. godine odlučio da podnosioca predstavke izbriše s biračkog spiska s obrazoloženjem da su njegova građanska prava prestala u skladu sa članom 32 Predsedničkog ukaza br. 223 od 20. marta 1967. godin, na koju je on takođe podneo žalbu koja je odbačena. Po isteku preventivnih mera 19. novembra 1997. godine podnosilac predstavke je podneo zahtev da bude vraćen na birački spisak koji je usvojen.

Podnosilac predstavke je 4. februara 1997. godine podneo zahtev Apelacionom sudu u Palermu za dodelu naknade u skladu sa Zakonikom o krivičnom postupku zbog vremena provedenog u zatvoru od 21.aprila 1992. godine do 12. novembra 1994. godine, a oslobađajuća presuda od 14. decembra 1995. godine je potvrdila da je to bilo „nepravično“. Apelacioni sud je doneo odluku da mu se, posebno imajući u vidu teške uslove boravka u zatvoru, isplati iznos od 64,000,000 italijanskih lira.

Podnosilac predstavke se žalio da je tokom prvog meseca provedenog u pritvoru u zatvoru na Pjanozi bio podvrgnut postupanju koje se kosi sa članom 3 Konvencije.

Sud je smatrao da je postupanje bilo „nečovečno“ zato što je, između ostalog, bilo počinjeno s umišljajem, trajalo je satima bez prekida i izazvalo je ili stvarnu telesnu povredu ili intenzivnu psihičku i mentalnu patnju, a bilo je i „ponižavajuće“ zato što je kod žrtvava izazivalo osećaj straha, duševnog bola i inferiornosti koji je mogao da ih ponizi. Da bi te kazne ili postupci bili „nečovečnii li „ponižavajući“, pretrpljena patnja ili poniženje mora, u svakom slučaju, da prevaziđe neizbežni elemenat patnje ili poniženja koji se povezuje s datim oblikom legitimnog postupanja ili kažnjavanja, kao i da tvrdnje o zlostvaljanju moraju biti praćene odgovarajućim dokazima. U ovim okolnostima, Sud smatra da materijal koji ima pred sobom vezano za tvrdnje podnosioca predstavke da je bio podvrgnut fizičkom i mentalnom zlostavljanju u zatvoru na Pjanozi ne predstavlja dovoljno jak dokaz koji bi išao u prilog tom zaključku. U zaključku, budući da mu dokazi kojima raspolaže ne omogućavaju da utvrdi van razumne sumnje da je podnosilac predstavke bio podvrgnut postupanju koje je dostiglo potrebni nivo težine da bi potpalo pod opseg dejstva člana 3, Sud smatra da ne postoji dovoljno dokaza kako bi zaključio da je došlo do povrede člana 3 Konvencije zbog navodnog zlostavljanja.

U odnosu na itragu u vezi sa prijavljenim zlostavljanjem, Sud primećuje da pošto je istražni sudija obavestio relevantno javno tužilaštvo o optužbama za zlostavljanje koje je na prethodnom saslušanju izneo podnosilac predstavke, državni organi vlasti jesu sproveli određenu istragu o tim tvrdnjama. Sud, međutim, nije zadovoljan i smatrao je da istrage nisu bile dovoljno temeljne i efikasne da bi zadovoljile uslove iz člana 3. Neaktivnost italijanskih organa vlasti je tim gora usled činjenice da žalba podnosioca predstavke nije bila jedina takve vrste. Postojanje kontroverzne prakse koju su primenjivali zatvorski čuvari u zatvoru na Pjanozi su javno i energično osudili čak i državni organi. U ovim okolnostima, uzimajući u obzir izostanak temeljne i efikasne istrage o uverljivim tvrdnjama podnosioca predstavke da je bio zlostavljan od strane zatvorskih čuvara dok je bio u pritvoru u zatvoru na Pjanozi, Sud smatra da je došlo do povrede člana 3 Konvencije.

Podnosilac predstavke je takođe tvrdio da su uslovi u kojima su zatvorenici prebacivani iz zatvora na Pjanozi u druge zatvore bili nečovečni i ponižavajući. Međutim, kako podnosilac nije pružio detaljne informacije o ovim navodima, Sud smatra da ne postoji dovoljno dokaza kako je u ovom slučaju došlo do povrede člana 3 Konvencije.

Podnosilac predstavke se žalio na dužinu pritvora pre početka suđenja i tvrdio je da je došlo do povrede člana 5 stav 3 Konvencije. On je naveo da se dužina trajanja pritvora pre početka suđenja ne može smatrati opravdanom u smislu člana 5 stav 3 Konvencije. Sud primećuje da su relevatni organi više puta ispitivali da li podnosilac predstavke treba da ostane u pritvoru pošto je tri puta podnosio zahtev za puštanej na slobodu. Međutim, oni su se u svojim odlukama oslanjali na postojanje ozbiljnih dokata njegove krivice, na postojanje opasnosti vršenja pritiska na svedoke i rizika od remećenja dokaza. Ipak, imajući u vidu da su se dokazi oslanjali isključivo na svedočenje bivšeg člana mafije, Sud smatra da razlozi navedeni u spornim odlukama nisu bili dovoljni da se opravda to što je podnosilac predstavke zadržan dve godine i sedam meseci u pritvoru, odn. da dati pritvor predstavlja kršenje člana 5 stav 3 Konvencije.

Podnosilac predstavke je naveo da je dvanaest sati posle oslobađajuće presude nezakonito držan u pritvoru čime je povređen član 5 stav 1. Podnosilac predstavke je tvrdio da je trebalo da bude pušten na slobodu odmah pošto je bio oslobođen optužbi. Pre suđenja se mogla izvršiti provera o tome da li postoje drugi razlozi za njegovo zadržavanje u pritvoru. Ostale administrativne formalnosti su mogle da budu obavljene po njegovog puštanja na slobodu. U okolnostima predmeta (da službenik koji je trebalo da izvrši administartivne provere nije bio prisutan) produženje pritvora podnosiocu predstavke po povratku u zatvor u Termini Imerese, ne predstavlja prvi korak u izvršenju naloga za njegovo puštnje na slobodu pa stoga ne potpada pod tačku 1 (c), niti pod bilo koju drugu tačku člana 5. Shodno tome, došlo je do povrede člana 5 stav 1 u tom pogledu.

Podnosilac predstavke se žalio da su organi vlasti zatvora na Pjanozi cenzurisali njegovu prepisku s porodicom i advokatom, čime je prekršen član 8 Konvencije. Sud je stava da različite mere na koje se podnosilac predstavke žali u pogledu cenzure njegove prepiske nikada nisu bile „u skladu sa zakonom“ u smislu člana 8 Konvencije. Stoga je došlo do povrede tog člana.

Podnosilac predstavke se takođe žalio na povredu njegovih prava na odbranu u tom smislu što je njegova prepiska s njegovim advokatom bila cenzurisana. On se poziva na član 6 Konvencije.

Sud smatra da je u svetlu zaključaka u pogledu člana 8 Konvencije ova žalba već obuhvaćena prethodnom žalbom. Uz to, u svakom slučaju, Sud primećuje da podnosilac predstavke nije naveo na koji je način cenzurisanje njegove prepiske s njegovim advokatom imalo negativan uticaj na njegovu odbranu; štaviše, on je konačno oslobođen optužbi na kraju datog postupka.

Podnosilac predstavke je tvrdio da činjenica da je on podvrgnut specijalnom policijskom nadzoru uprkos oslobađajućoj presudi, predstavlja kršenje člana 2 Protokola br. 4. Država je naglasila značaj preventivnih mera kada se radi o osobama za koje se sumnja da pripadaju mafiji. Dodala je da činjenica da je podnosilac predstavke oslobođen optužbe ne utiče na zakonitost preventivnih mera koje su mu izrečene. Sud primećuje da je podnosilac predstavke tri godine (od 19.novembra 1994. godine do 18. novembra 1997. godine) bio podvrgnut veoma strogim ograničenjima slobode kretanja, što je nesumnjivo predstavljalo mešanje u njegovo pravo zagarantovano članom 2 Protokola br. 4. Te mere su se zasnivale na Zakonu pa su stoga bile u skladu sa zakonom u smislu stava 3 člana 2 One očigledno teže legitimnim ciljevima “održavanju javnog reda” i “suzbijanju kriminala”. Međtuim, da bi se ti legitimni ciljevi i ostvarili, te mere takođe moraju biti “neophodne u demokratskom društvu”. U vezi s tim, Sud smatra da je legitimno da se preventivne mere, uključujući i specijalan nadzor, preuzmu protiv lica za koje se sumnja da pripada mafiji, čak i pre izricanja presude, budući da je njihov cilj da spreče izvršavanje krivičnih dela. Uz to, oslobađajuća presuda ne umanjuje nužno svaku osnovanost tihmera, budući da konkretni dokazi prikupljeni tokom suđenja, iako možda nisu dovoljni da bi lice bilo osuđeno, ipak mogu da služe kao opravdanje osnovanoj bojazni da to lice može u budućnosti da počini krivična dela. U zaključku, pri tom ne potcenjujući opasnost koju mafija predstavlja, Sud zaključuje da se ograničenja slobode kretanja podnosioca predstavke ne mogu smatrati da su bila „neophodna u demokratskom društvu“. Dakle, došlo je do povrede člana 2 Protokola br. 4.

Podnosilac predstavke je smatrao da je činjenica da mu je, uprkos tome što je oslobođen optužbi, oduzeto pravo glasa predstavlja kršenje člana 3 Protokola br. 1. Država je smatrala da je mera imala za cilj da spreči da mafija vrši bilo kakav uticaj na izabrana tela. Imajući u vidu stvarnu opasnost da lice koje je osumnjičeno za pripadnost mafiji iskoristi svoje pravo i da glasa u korist drugih pripadnika mafije, zato se privremeno oduzimanje prava glasa ne smatra nesrazmernim. Sud ne sumnja da privremeno suspendovanje glasačkih prava onim licima koja se sumnjiče da pripadaju mafiji predstavlja težnju legitimnom cilju. Međutim, takođe primećuje da iako je u ovom slučaju mera specijalnog policijskog nadzora izrečena podnosiocu predstavke tokom suđenja, ona nije sprovedena sve dok se sudski proces nije okončao, dok podnosilac predstavke nije oslobođen optužbi s obrazloženjem da „on nije počinio to krvično delo“ U datim okolnostima, Sud ne može smatrati srazmernim mere o kojima je reč. Došlo je stoga, do povrede člana 3 Protokola br. 1.