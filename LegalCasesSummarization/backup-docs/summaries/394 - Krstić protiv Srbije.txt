Podnosilac predstavke je srpski državljanin, rodjen 1939. godine i živi u Pirotu. Oslonio se na povredu Čl. 6. stav 1. i Čl. 13. Konvencije i Čl. 1. Protokola broj 1 uz Konvenciju.
Filijala Pirot Republičkog fonda za penzijsko i invalidsko osiguranje zaposlenih, donela je rešenje kojim je podnosiocu odobrila starosnu penziju, počev od 1. septembra 1990. godine, nakon čega je podnosilac tražio da se rešenje izmeni u smislu povoljnijeg obračunavanja, s obzirom na dodatni prihod koji je zaradio pre penzionisanja, a koji inicijalno nije bio uzet u obzir. Fond dana 16. maja 1994. godine, donosi izmenjenu odluku. Podnosilac 31. decembra 2003. godine podnosi predlog Opštinskom sudu u Pirotu, za izvršenje dela odluke i z 1994. godine, sud donosi rešenje o izvršenju dana 20. januara 2005. godine, koje ukida 3. februara 2006. godine, nakon prigovora Fonda da nema dokaza da je odluka iz 1994. godine izvršna. Dana 15. marta 2006. godine, Opštinski sud u Pirotu odbacuje novi predlog podnosioca za izvršenje i upućuje ga na poseban administrativni postupak kod Fonda, gde će mu se utvrditi tačan iznos dopunske penzije.
U medjuvremenu, kako Fond nije isplatio dopunsku penziju podnosiocu predstavke, on je podneo parničnu tužbu Opštinskom sudu u Pirotu, za utvrdjivanje i isplatu preostale dopunske penzije, dana 25. januara 1996. godine. Posle dva ponavljanja postupka, Opštinski sud je 12. juna 2001. godine podnosiocu dosudio razliku izmedju isplaćene i penzije na koju je imao pravo, zajedno sa kamatom i troškovima, a tu odluku je potvrdio i Okružni sud u Pirotu, 4. decembra 2002. godine. U ponovljenom izvršnom postupku, Opštinski sud je naložio izvršenje presude od 12. juna 2001. godine.
Po naknadnoj reviziji Fonda, Vrhovni sud je 19. juna 2003. godine preinačio presude nižih sudova. Fond podnosi predlog za naknadu celokupnog iznosa koji je isplaćen podnosiocu, s obzirom na odluku Vrhovnog suda, Opštinski sud izdaje nalog za izvršenje i blokira podnosiocu pristup celokupnoj penziji, do isplate duga. Dana 30. avgusta 2010. godine, podnosilac je isplatio celokupan iznos u skladu sa nalogom suda.
Evropski Sud za ljudska prava proglašava predstavku dopuštenom i utvrdjuje povredu Čl. 1 Protokola broj 1.