Predmet je formiran na osnovu predstavke (br.7819/03) koju Sudu podnela jedna turska politička stranka, Özgürlük ve Dayanışma Partisi (« ÖDP », Stranka slobode i solidarnosti).

U svojoj predstavci politička stranka podnosilac predstavke, koja je bila stekla pravo da učestvuje na parlamentarnim izborima, žalila se da je bila predmet diskriminacije zbog odbacivanja njenog zahteva za dodelu finansijske pomoći koja se po Ustavu odobrava političkim strankama.

Stranka podnosilac predstavke dobila je odobrenje da učestvuje na lokalnim i parlamentarnim izborima 1999. godine. Tom prilikom je zatražila finansijsku pomoć koja se odobrava političim strankama na osnovu Ustava. Ta pomoć joj je odbijena uz obrazloženje da nije ispunila zakonske uslove tj. : da je već bila u sastavu Parlamenta ili da je dobila više od 7% izraženih glasova na prethodnim izborima. Stranka podnosilac predstavke potom upućuje zahtev za poništenje presude Upravnom sudu, uz argument da je bilo teško voditi aktivnosti i političku kampanju bez potrebnih ekonomskih resursa i da je odluka o odbijanju finansijske pomoći protivna načelu zabrane diskriminacije. Žalba je odbačena 1999. godine uz obrazloženje da stranka koja je izjavila žalbu nije ispunjavala zakonske uslove za dobijanje finansijske pomoći. Tu presudu je 2002. godine potvrdio Državni savet. Stranka podnosilac predstavke se obratila Evropskom sudu sa tvrdnjom da je zbog odluke o odbijanju finansijske pomoći bila stavljena u nepovoljniji položaj na izborima 1999, 2002. i 2007. godine, na kojima je po istom redosledu osvojila 0,8%, 0,34% i 0,15% izraženih važećih glasova.

U odnosu na član 14, ESLJP je doneo odluku da odbijanje države da odobri finansijsku pomoć jednoj stranci koja nije dostigla zakonski nivo reprezentativnosti od 7% ne predstavlja kršenje član 14 Konvencije.

U odnosu na član 14 u sprezi sa članom 3 Protokola 1 uz Konevenciju: Odbijanje finansijske pomoći imalo je za posledicu da je političkoj stranci podnosiocu predstavke bilo komplikovanije da inforimše javnost na nacionalnom nivou o svojim političkim stavovima nego drugim strankama koje su dobile pomenutu pomoć. Stranka podnosilac predstavke je dakle bila predmet različitog tretmana u vršenju svojih izbornih prava. Javno finansiranje političkih stranaka je sredstvo koje služi za sprečavanje korupcije i izbegavanje njihove prevelike zavisnosti od privatnih donatora. Kada se prouče sistemi primenjeni u najvećem broju evropskih zemalja uočava se da se dotacije dele po dva sistema : potpuno jednako ili po principu pravične pomoći. U ovom drugom slučaju, skoro uvek postoji uslov određenog minimuma biračke podrške i to u cilju izbegavanja inflacije kandidatura. Nijedan od tekstova o političkim strankama u jednom demokratskom pluralističkom režimu koje su usvojili organi Saveta Evrope ne proglašava nerazumnim zahtev koji domaći zakoni postavljaju strankama korisnicama javnih fondova da raspolažu određenim minimumom podrške birača, ni ne određuje preciznu stopu u ovoj oblasti. Iz primedbi određenih specijalizovanih institucija proizlazi, s jedne strane, da je potrebno voditi brigu o tome da se izbegne određivanje preterano visokog praga uz opasnost da se povredi politički pluralizam i male stranke, i s druge strane, da način dodeljivanja fondova takođe ne bi trebalo da omogući da samo dve najveće stranke monopolizuju korišćenje javnih fondova.

Javno finansiranje političkih stranaka po sistemu pravičnih davanja uz zahtevanje određenog minimalnog nivoa biračke podrške u skladu je sa legitimnim ciljem : jačanje demokratskog pluralizma uz izbegavanje preteranog i nefunkcionalnog usitnjavanja kandidatura. Minimum reprezentativnosti koji se u Turskoj zahteva od stranaka da bi dobile finansijsku pomoć od države najviši je u Evropi (7%). Ipak, tokom predmetnih perioda, ovaj prag nije proizveo efekat monopolizacije finansijske pomoći od strane političkih stranaka koje su već predstavljene u Parlamentu. Pored toga , rezultati stranke podnosioca predstavke na zakonodavnim izborima iz 1999, 2002. i 2007. daleko su ispod 7% i ne bi joj omogućili da dobije pomoć ni u mnogim drugim evropskim državama. Stranka podnosilac predstavke nije uspela da dokaže da je uživala podršku turskog biračkog tela koja bi joj mogla doneti reprezentativnost koja ne bi bila zanemarljiva. Najzad, država političkim strankama pruža druge vidove javne podrške, među kojima je izuzeće od poreza na određene dohotke i pomoć u vidu medijskog vremena u periodima izbornih kampanja. Stranka podnosilac predstavke je uživala ove vidove javne korektivne pomoći. Sistem dodeljivanja finansijske pomoći srazmeran je ako se uzme u obzir njegov domet i korektivne mere kojima je upotpunjen. Stoga, odbijanje pružanja direktne finansijske pomoći stranci podnosiocu predstavke uz obrazloženje da nije dostigla minimalni zahtevani nivo reprezentativnosti od 7% propisan zakonom, zasnovan je na objektivnim i razumnim razlozima. Ono nije povredilo samu srž prava na slobodu izražavanja naroda. Zaključak Suda je dakle, da u ovom slučaju Konvencija nije prekršena (pet protiv dva glasa)