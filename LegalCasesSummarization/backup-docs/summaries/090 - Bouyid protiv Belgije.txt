Postupak u ovom predmetu je pokrenut predstavkom protiv Kraljevine Belgije koju su Sudu podnela dva belgijska državljanina, g.Said Bujid (prvi podnosilac predstavke) i g.Mohamed Bujid (drugi podnosilac predstavke), krajem aprila 2009.godine. Podnosioci su se žalili na ponižavajuće postupanje i tvrdili su da su žrtve povrede člana 3 jer su ih policajci obojicu ošamarili dok su se nalazili u jednoj policijskoj stanici. U zgradi Suda je početkom oktobra 2014.godine održana javna rasprava.

Podnosioci predstavke su rođeni 1986, odnosno 1979.godine i žive u okrugu regiona Glavnog grada Brisela. Oni su braća koja žive sa roditeljima, bratom i dve sestre pored lokalne policijske stanice.

1. Događaji od 8. decembra 2003.godine:
Podnosioci predstavke su tvrdili da je tog dana prvi podnosilac predstavke stajao sa jednim prijateljem ispred zgrade u kojoj živi i zvonio kako bi ga roditelji pustili unutra pošto je zaboravio ključeve, kada ga je zgrabio policajac u civilu i zatražio od njega da pokaže svoju ličnu kartu. Policajac ga je navodno zgrabio za jaknu kada ga prvi podnosilac predstavke nije poslušao, koju mu je jaknu pritom pocepao, a zatim ga odveo u policijsku stanicu. Dok je bio u jednoj sobi policijske stanice, isti policajac ga je ošamario pošto je protestvovao zbog svog hapšenja. Policajac je protiv prvog podnosioca predstavke podneo krivičnu prijavu zbog pružanja nasilnog otpora službenom licu, uvredljivog ponašanja i verbalnih pretnji.
2. Događaji od 23.februara 2004.godine
Podnosioci predstavke su naveli da je tog dana drugog podnosioca predstavke, prilikom saslušanja u policijskoj stanici o incidentu u kojem su učestvovali on, njegova majka i treće lice protiv koga je ona podnela prijavu, ošamario policajac koji ga je ispitivao i to nakon što ga je zamolio da se ne oslanja na njegov radni sto, a zatim ga prisilio da potpiše svoj iskaz, preteći da će ga zatvoriti u ćeliju.
Podnosioci predstavke su tvrdili da je policija šikanirala njihovu porodicu i da su problemi počeli još 1999.godine. Tvrdili su da ih je policija više puta maltrtirala i nanosila im telesne povrede. Nisu dobili zadovoljenje pred domaćim pravnim organima.

NAVODANA POVREDA ČLANA 3 KONVENCIJE
- Niko ne sme biti podvrgnut mučenju ili nečovečnom ili ponižavajućem postupanju ili kažnjavanju.

Ocena Suda:
1. Materijalni aspekt pritužbe:
Članom 3 Konvencije zajemčena je jedna od najosnovnijih vrednosti demokratskih društava. Zlostavljanje mora da dosegne minimalni nivo surovosti da bi potpadalo pod polje primene člana 3. Ocena ovog minimuma zavisi od svih okolnosti predmeta. Svakim pribegavanjem fizičkoj sili koja nije zaista neophodna usled ponašanja lica koje je lišeno slobode umanjuje se ljudsko dostojanstvo. Sud zaključuje da je dostojanstvo podnosilaca uniženo i da je prekršen materijalni aspekt člana 3 Konvencije (14:3)

2. Procesni aspekt pritužbe:
Žrtva treba da bude u mogućnosti da delotvorno učestvuje u istrazi, a istraga mora da bude temeljna. Sud smatra da podnosioci predstavke nisu imali na raspolaganju delotvornu istragu. Dakle, došlo je do povrede procesnog aspekta člana 3 Konvencije (jednoglasno).

PRIMENA ČLANA 41 KONVENCIJE
- Pravična naknada oštećenoj stranci.
Sud obavezuje tuženu Državu da podnosiocima isplati određene iznose na ime nematerijalne štete i na ime troškova i izdataka (15:2), a odbacuje jednoglasno ostatak zahteva za pravično zadovoljenje.