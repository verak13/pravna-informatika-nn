Član 2 Protokola br.1
Pravo na obrazovanje
Odbijanje upisa pritvorenika u zatvorsku školu: povreda
Podnosilac predstavke je 2005.godine tokom boravka u pritvoru podneo zahtev za upis u zatvorsku školu. Njegov zahtev su prvo odbile zatvorske vlasti, a na kraju i Vrhovni upravni sud. Podnosilac predstavke je ranije već osuđivan, pa je upravnik zatvora smatrao da će, ukoliko ponovo bude osuđivan, biti povratnik i da stoga treba da bude odvojen od drugih zatvorenika koji su prvi put osuđeni. Vrhovni upravni sud je odbio njegov zahtev po drugom osnovu – smatrajući da samo osuđenici koji služe kaznu zatvora imaju pravo na obrazovanje, a pritvorenici ne.
Sud je smatrao da relevantni zakonski okvir bugarskog prava propisuje da osuđenici imaju pravo da budu obuhvaćeni obrazovnim programima, i da se odredbe koje se odnose na osuđenike shodno primenjuju i na pritvorenike.
U pogledu prvog argumenta Države da nije prikladno da podnosilac predstavke pohađa školu sa osuđenim zatvorenicima, Sud je napomenuo da podnosilac predstavke nije imao nikakve primedbe u tom pogledu i da ne postoje dokazi da bi pritvorenici imali štete od pohađanja škole sa osuđenicima.
Dalje, Sud nije smatrao da neizvesnost u pogledu dužine pritvora predstavlja valjano opravdanje za isključenje iz obrazovne ustanove.
U pogledu trećeg argumenta države, da postoji opasnost da će podnosilac predstavke ponovo biti osuđen i da ne bi bilo u interesu zatvorenika koji su prvi put osuđeni da sa njim pohađaju školu, Sud je podsetio da je podnosilac predstavke imao pravo na pretpostavku nevinosti i da stoga nije mogao biti kvalifikovan kao povratnik.
Sud je utvrdio da odbijanje njegovog upisa u zatvorsku školu nije bilo u dovoljnoj meri predvidljivo, da nije težilo ostvarenju legitimnog cilja i da nije bilo srazmerno tom cilju.
Sud je jednoglasno utvrdio povredu člana 2 Protokola br.1.
Dodelio je podnosiocu predstavke 2.000 evra na ime nematerijalne štete (član 41).