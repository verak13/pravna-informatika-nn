Podnosilac predstavke rođen je 1976. godine, a živi u Gornjoj Maoči. Pripadao je verskoj zajednici koja zagovara vehabijsku/selefijsku verziju islama. Pripadnici te zajednice izvršili su napad na Ambasadu SAD u Sarajevu 28. oktobra 2011. godine prilikom koje je jedan policajac teško ranjen. Jedan od napadača proglašen je krivim za terorizam, a drugu dvojicu sud je oslobodio optužbi. Podnosilac predstavke pozvan je za svedoka u kontekstu tog suđenja. Pozivu se odazvao, ali je odbio da skine kapu uprkos naredbi predsednika sudskog veća da to učini. Udaljen je iz sudnice i progalšen krivim za nepoštovanje suda i izrečena mu je novčana kazna. Žalbeno veće je 11. oktobra 2012. godine umanjilo iznos novčane kazne, i potvrdilo preostali deo prvostepenog rešenja. S obzorom da podnosilac predstavke nije platio novčanu kaznu, 27. novembra 2012. godine ta kazna pretvorena je u trideset dana zatvora. Rešenje je potvrđeno 13. decembra 2012. godine i podnosilac predstavke je odmah upućen na služenje zatvorske kazne. Ustavni sud BiH je utvrdio da nije došlo do kršenja članova 9. I 14. Konvencije i u potpunosti je prihvaćeno obrazloženje državnog suda. Utvrđena je povreda člana 6. Konvencije zbog automatizma kojim se novčane kazne zamenjuju zatvorskim. Dvojica od osam sudija Ustavnog suda priložilo je izdvojena mišljenja. Oni se nisu saglasili s većinom sudija u pogledu članova 9. i 14. Konvencije. Evropski sud za ljudska prava proglasio je jednoglasno predstavku dopuštenom. Sa šest glasova prema jedan utvrđeno je da je došlo do povrede člana 9. Konvencije, kao i da nema potrebe da se slučaj ispita sa stanovišta člana 14. Konvencije. Sa šest glasova prema jedan utvrđeno je da tužena država treba da podnosiocu predstavke isplati određeni novčani iznos na ime nematerijalne štete, uključujući bilo koji porez koji može biti zaračunat na taj iznos, a nakon isteka navedena tri meseca, na navedeni iznos obračunavaće se obična kamata, do izmirenja. preostali deo zahteva za pravično zadovoljenje je jednoglasno odbijen. U presudi je priloženo izdvojeno saglasno mišljenje sudije De Gaetana i Bošnjaka i izdvojeno mišljenje o neslaganju sudije Ranzonija.