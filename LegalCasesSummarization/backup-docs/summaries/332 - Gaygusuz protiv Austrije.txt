Postupak u ovom predmetu je pokrenut predstavkom protiv Republike Austrije, koju je podneo turski državljanin g. Cevat Gaygusuz (podnosilac predstavke), sredinom maja 1990.g.

Podnosilac je rođen 1950.g. Tvrdi da je žrtva povrede članova 6, 8, 14 Konvencije u vezi sa članom 1 Protokola br.1. Živeo je u Heršingu (Gornja Austrija) od 1973.g. do septembra 1987.g. Od tada živi u Izmiru u Turskoj. On je, s prekidima, bio zaposlen u Austriji, od početka sedamdesetih pa do oktobra 1984.g. Od tada pa do 01.jula 1986.g. naizmenično je bio ili nezaposlen ili proglašen nesposobnim za rad, pri čemu je primao odgovarajuće naknade. Zatim je primao avans za predstojeću penziju, u obliku nadoknade za nezaposlenost. Nije mogao da dobije vanrednu pomoć od države, jer nije bio austrijski državljanin. Regionalni zavod za zapošljavanje je odbio njegovu žalbu i potvrdio prvostepenu odluku. Ustavni sud je odbio da razmotri njegov predmet, ali nije osporio nadležnost Administrativnog suda. Administrativni sud je tražio od podnosioca dopunska obaveštenja. Kada je primio dopunska obaveštenja, Administrativni sud se oglasio nenadležnim.

NAVODNA POVREDA ČLANA 14 U VEZI SA ČLANOM 1 PROTOKOLA BR.1
Član 14 – zabrana diskriminacije
Član 1 Protokola br.1 – pravo na neometano uživanje imovine
Prema utvrđenoj praksi Suda, član 14 Konvencije dopunjuje ostale bitne odredbe Konvencije i Protokola uz Konvenciju. On ima dejstvo isključivo u pogledu „uživanja prava i sloboda“ zajemčenih tim odredbama. Vlada je tvrdila da pravo na vanrednu pomoć nije automatski proisticalo iz plaćanja doprinosa fondu osiguranja protiv nezaposlenosti, već se ona odobravala osobama u nuždi. Sud primećuje da mu je pravo na ovu nadoknadu odbijeno isključivo zbog toga što nije bio austrijski državljanin. Zatim konstatuje da je podnosilac imao boravište u Austriji i da je tamo bio zaposlen u određenim periodima, kao i da je uplaćivao doprinose u fond za osiguranje od nezaposlenosti na isti način i po istom osnovu kao i austrijski državljani.Došlo je do povrede člana 14 u vezi sa članom 1 Protokola br.1.

NAVODNA POVREDA ČLANA 6 STAV 1 KONVENCIJE
- Pravo na pravičnu raspravu
Sud je odlučio da zbog utvrđene povrede nema potrebe da razmatra slučaj u odnosu na ovaj član.

NAVODNA POVREDA ČLANA 8 KONVENCIJE
- Pravo na poštovanje porodičnog života...
Sud smatra da iz predmeta ne proizilazi nikakvo posebno pitanje u vezi sa ovim članom.

PRIMENA ČLANA 50 KONVENCIJE (SADA ČLAN 41)
- Pravo na pravičnu naknadu oštećenoj strani
Sud sa 8 glasova za i 1 protiv presuđuje da tužena država ima da isplati podnosiocu određene iznose na ime materijalne štete i sudskih troškova.