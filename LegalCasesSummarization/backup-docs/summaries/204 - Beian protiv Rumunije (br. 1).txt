Podnosilac predstavke pozvan je u vojsku 1953. godine, ali nije mu bilo dopušteno da prođe vojnu obuku jer se njegov otac protivio kolektivizaciji poljoprivrednog zemljišta. Umesto toga, on je raspoređivan u nekoliko vojnih jedinica kao zidar. Zakon br. 309 iz maja 2002. godine rad koji se obavlja za vojne jedinice pod nadležnošću Ministarstva rada prepoznaje kao prisilni rad i predviđa kompenzacijske mere, uključujući mesečnu novčanu naknadu, besplatno lečenje i izuzeće od plaćanja TV pretplate. Podnositelj predstavke nije mogao iskorisititi ovaj zakon jer je obavljao vojnu službu u vojnoj jedinici koja nije bila odgovorna Ministarstvu rada. Pred Kasacionim sudom, podnosilac predstavke se žalio na diskriminaciju u zakonu između vojnih obveznika koji su raspoređeni na prisilni rad u vojnim jedinicima pod nadležnošću Ministarstva rada i onih koji su raspoređeni na slične zadatke, ali nisu u mogućnosti da iskoriste ovaj zakon samo zato što vojne jedinice nisu delovale pod nadležnošću Ministarstva rada. Tvrdio je da je bivši vojni obveznik u istoj situaciji kao što je njegova pred Kasacionim sudom dobio sudsku presudu da je obuhvaćen odredbama Zakona br. 309/2002. Kasacioni sud je odbio žalbu podnositelja predstavke po osnovu da njegova vojna jedinica nije bila na spisku vojnih jednica pod nadležnošću Ministarstva rada.

Pravo: Član 6, stav 1 – U jednom nizu presuda Kasacioni sud je proširio okvir Zakona br. 309/2002, o kompenzacijskim merama za vojne obveznike raspoređene na prisilni rad tokom njihove vojne službe, na sve vojne obveznike, bez obzira na hijerarhiju pred kojom su vojnom jedinicom bili odgovorni, dok je u drugom nizu presuda koje su donesene u istom periodu donosio suprotne odluke, kao što je slučaj sa ovim podnosiocem predstavke.

U nedostatku načina da osigura doslednost sudske prakse pred domaćim sudom najviše instance, ovaj sud je, ponekad u istom danu, donosio odluke koje se odnose na okvir istog zakona, a koje su bile dijametralno suprotne. Međutim, uloga Vrhovnog suda bi upravo trebala biti da uređuje ovakve kontradikcije u sudskoj praksi. U ovom konkretnom slučaju, Kasacioni sud je bio uzrok dubokih i trajnih neslaganja a time i uzrok pravne nesigurnosti, čime je potkopao poverenje javnosti u pravosudni sistem.
Sud je zaključio da je član 6 povređen.

Član 14 u vezi sa članom 1 Protokola br. 1 – Podnosilac predstavke se žalio da su tela vlasti odbila da mu dodele prava propisana u Zakonu br. 309/2002 u vezi sa prisilnim radom koji je izvršavao tokom vojne službe. Time što je bio raspoređen na prisilni rad tokom svoje vojne službe, podnosilac predstavke je ispunio potreban uslov za ostvarivanje ovih prava. Odbijanje da mu se ista dodele zasnivalo se samo na činjenici da vojne jedinice u kojima je služio nisu delovale pod nadležnošću Ministarstva rada. Međutim, u svetlu niza presuda Kasacionog suda kojima se ova prava propisana u zakonu dodeljuju osobama koje su bile raspoređene na prisilni rad izvan Ministarstva rada, podnositelj predstavke je „legitimno očekivao” da će njegova žalba biti prihvaćena. Prema tome, član 1 Protokola br.1 bio je primenjiv.

Kao posledica kontradiktorne sudske prakse Kasacionog suda došlo je do različitog postupanja prema podnosiocu predstavke u odnosu na druge osobe u sličnoj situaciji. Ovo nije bila samo vrsta neslaganja u sudskoj praksi koja je svojstvena svakom pravnom sistemu izgrađenom oko niza prvostepenih sudova i žalbenih sudova, već manjkavost Kasacionog suda u izvršavanju svoje uloge u rešavanju ovakvih sporova. Vlada nije ponudila nikakvo objektivno i prihvatljivo opravdanje za ovakvu razliku u postupanju.
Zaključak: povreda (jednoglasno).