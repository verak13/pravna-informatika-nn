Predmet su Sudu prosledile Evropska komisija za ljudska prava i Kraljevina Holandija. Ovaj predmet je pokrenut predstavkom protiv Kraljevine Holandije koju je Komisiji podneo holandski državljanin g.Fric Vinterverp 1972.godine.
Podnosilac predstavke boravi u Holandiji. Oženio se 1956.godine i iz tog braka ima nekoliko dece. Godine 1968. je po hitnom postupku primljen u psihijatrijsku bolnicu, po nalogu gradonačelnika. Šest nedelja kasnije je na zahtev supruge zadržan u bolnici u skladu sa nalogom Okružnog suda u njegovom mestu boravka. Po molbi supruge i zahtevu javnog tužioca, Regionalni sud je svake godine iznova izdavao nalog za hospitalizaciju podnosioca, na osnovu medicinskih izveštaja lekara koji ga je lečio. Podnosilac se žalio na postupak koji je primenjen u njegovom slučaju, a naročito da ga nikada nije saslušao nijedan sud, da nije obaveštavan o nalozima, da nije imao nikakvu pravnu pomoć i da nikada nije dobio priliku da ospori medicinske izveštaje. Takođe se žalio na odluke o njegovim zahtevima za oslobađanje i molbama u kojima osporava gubitak građanske (poslovne) sposobnosti.Prvobitno, g.Vinterverp se dobrovoljno podvrgao lečenju u psihijatrijskoj bolnici, 1967.godine. Nešto ranije je doživeo ozbiljno oštećenje mozga tokom nesreće. Kasnije je prinudno smešten u psihijatrijsku bolnicu. Gradonačelnik je ovu odluku doneo podstaknut time što je podnosilac predstavke ukrao dokumenta iz lokalnog matičnog ureda zbog čega je priveden u policiju i tamo zatečen kako leži go na krevetu u ćeliji u policijskom pritvoru. U februaru 1969.godine podnosilac je prvi put podneo bolničkoj upravi zahtev za oslobađanje. Bolnička uprava je njegov zahtev prosledila javnom tužiocu koji ga je prosledio Regionalnom sudu. Sud je po saslušanju pacijenta u bolnici odbio njegov zahtev. U aprilu 1971.godine bolnička uprava je prosledila javnom tužiocu drugu molbu pacijenta uz preporuku da je odbije. Po saslušanju podnosioca, javni tužilac je odbio njegov zahtev a da ga nije prosledio Regionalnom sudu na odlučivanje. Isto se dogodilo i sa trećim zahtevom koji je podnosilac podneo u julu 1972.godine. Javni tužilac nije Regionalnom sudu prosledio ni kasnije zahtev jer je bilo očigledno da oni neće biti odobreni. Podnosilac je nekoliko puta dobijao odobrenje da po nekoliko meseci živi van bolnice, na eksperimentalnoj osnovi, ali je svaki put morao da ponovo bude primljen nazad. Neki od razloga su: nije se pridržavao propisane terapije, smeštaj u kojem je boravio je bio prljav, razbio je prozor u Nemačkoj po kojoj je lutao.
Komisija je izrazila jednoglasno mišljenje da je prekršen član 5 stav 4.
NAVODNA POVREDA ČLANA 5 STAV 1
- Pravo na slobodu i bezbednost ličnosti...zakonito lišenje slobode duševno poremećenih lica..
Medicinski izveštaji su ukazivali na šizofreni poremećaj i nesvesnost podnosioca da je oboleo. Sud smatra da nema nikakvih naznaka da je osporeno lišenje slobode naloženo iz protivpravnih razloga.Takođe, imajući sve okolnosti u vidu lišenje slobode podnosioca je bilo u skladu sa zakonom propisanim postupkom. Dakle, nije bilo povrede člana 5 stav 1.
NAVODNA POVREDA ČLANA 5 STAV 4 KONVENCIJE
- Pravo na hitno pokretanje postupka u kome će biti ispitana zakonitost lišenja slobode.
Ni gradonačelnik koji je doneo prvu odluku o lišenju slobode, ni javni tužilac koji je produžio važenje tog naloga ne poseduju svojstvo „suda“. S druge strane, kao što Država naglašava, lišenje slobode duševno poremećenih lica predstavlja posebnu kategoriju. Imajući u vidu holandsko zakonodavstvo, navedeni postupak nije ispunio zahteve iz člana 5 stav 4, dakle, došlo je do njegove povrede.
NAVODNA POVREDA ČLANA 6 STAV 1 KONVENCIJE
- Pravo na pravičnu i javnu raspravu, u razumnom roku.
Podnosilac predstavke je izgubio sposobnost da upravlja svojom imovinom kada je smešten u psihijatrijsku bolnicu. Očigledno nije bilo nikakve rasprave pred sudom u skladu sa članom 6 stav 1 u pogledu prvog „hitnog“ lišenja slobode koje je naložio gradonačelnik. Nijednog trenutka ni podnosilac ni njegov pravni zastupnik nisu imali mogućnost da se obrate sudu. Dakle, došlo je do povrede ovog člana.
Član 50 Konvencije – pravično zadovoljenje oštećenoj stranci – Sud zaključuje da pitanje o primeni ovog člana nije spremno za odlučivanje.