U junu mesecu 1990. godine rumunska Vlada odlučila je da okonča okupaciju Univerzitetskog trga koji su nekoliko sedmica držali demonstranti koji su protestovali protiv tadašnjeg režima. Dana 13. juna 1990. godine snage bezbednosti intervenisale su i pohapsile brojne demonstrante, što je za posledicu imalo jačanje demonstracija. Dok je vojska bila poslata na najosetljivija područja, iz unutrašnjosti Ministarstva unutrašnjih poslova koje je bilo opkoljeno demonstranttima ispaljeno je nekoliko hitaca i jedan je pogodio g. Mocanu, supruga prve podnositeljke predstavke u glavu i usmrtio ga. Tokom večeri, g. Stoica (drugi podnosilac predstavke) i nekolicinu drugih lica uhapsili su i zlostavljali uniformisani policajci i ljudi u civilu u sedištu državne televizije. Krivična istraga ovog događaja počela je 1990. godine sa veoma velikim brojem pojedinačnih dosijea koji su kasnije spojeni i prebačeni u vojno tužilaštvo 1997. godine.

Dana 18. juna 2001. godine, tj. više od jedanaest godina nakon događaja o kojima je reč, drugi podnosilac predstavke podneo je krivičnu prijavu tužiocu u vojnom odeljenju tužilaštva pri Vrhovnom sudu pravde. Istraga koja je 13. juna 1990. godine otvorena u slučaju zlostavljanja g. Stoica zatvorena je 17. juna 2009. godine odlukom da se ne podigne optužnica. Ta je odluka potvrđena i presudom Višeg kasacionog suda pravde 9. marta 2011. godine. Krivični postupak vezan za ubistvo supruga prve podnositeljke predstavke i dalje je bio otvoren kada je donesena ova odluka Evropskog suda.

Presudom od 13. novembra 2012. godine, Veće Suda jednoglasno je zauzelo stav da je došlo do povrede proceduralnog aspekta člana 2 Konvencije u odnosu na prvog podnosioca predstavke, a sa pet glasova naprema dva da nije bilo kršenja proceduralnog aspekta člana 3 u odnosu na drugog podnosioca predstavke. Dana 12. februara 2013. godine, gosp. Marin Stoica je tražio da se predmet prosledi Velikom veću u skladu sa članom 43. Konvencije i pravilom 73. Dana 29. aprila 2013. godine, panel Velikog veća je usvojio taj zahtev.

Gđa Anca Mocanu i gosp. Martin Stoica su naveli da tužena država nije ispunila svoju obavezu koja proizilazi iz proceduralnog aspekta članova 2. i 3. Konvencije. Oni su naveli da te odredbe iziskuju od države da provede delotvornu, nepristrasnu i sveobuhvatnu istragu koja bi omogućila identifikovanje i kažnjavanje osoba odgovornih za oružano suzbijanje demonstracija 13. i 14. juna 1990. godine, u toku kojih je gosp. Velicu Valentin Mocanu, suprug prve podnositeljice predstavke, ubijen metkom ispaljenim iz vatrenog oružja, a drugi podnositelj predstavke podvrgnut zlostavljanju.

Veliko vijeće bilo je stava da se pritužbe vezane za procesni aspekat članova 2 i 3 Konvencije odnose na istragu oružane represije koja je sprovedena 13. i 14. juna 1990. godine protiv anti-vladinih demonstracija i da je ta represija koštala života supruga prve podnositeljke predstavke i povredila fizički integritet drugog podnosioca predstavke. Istraga je počela 1990. godine ubrzo nakon predmetnih dešavanja vodeći, između ostalog, do istražnih mera čiji je primarni cilj bio da se identifikuju žrtve koje su ubijene u pucnjavi iz vatrenog oružja, uključujući i supruga prve podnositeljke predstakve.

Četiri godine je prošlo između događaja koji je povod za predstavku i stupanja na snagu Konvencije u odnosu na Rumuniju, do čega je došlo 20. juna 1994. godine. Protok vremena bio je relativno kratak, kraći od deset godina i kraći od perioda koji su se pominjali u sličnim predmetima koje je ispitivao Sud. Uz to, najveći deo postupka i najvažnije procesne mere izvršene su nakon ključnog datuma. Zbog toga je Sud našao da ima nadležnost ratione temporis da ispita pritužbe koje su izneeli prvi i drugi podnosilac predstavke po procesnom aspektu članova 2 i 3 Konvencije, u mjeri u kojoj se te pritužbe odnose na krivičnu istragu koja je u ovom predmetu sprovedena nakon što je Konvencija stupila na snagu u odnosu na Rumuniju dana 20. juna 1994. godine.

U odnosi na Član 35 st 1: Veće je smatralo da prigovor - u kome se navodi da je drugi podnosilac predstavke predao svoju krivičnu prijavu nadležnim organima nakon propisanog vemena - treba priključiti ispitivanju merituma pritužbe u kojoj se navodi da je došlo do povrede procesnog aspekta člana 3 Konvencije i proglasio tu pritužbu prihvatljivom. Veliko veće smatralo je da je pitanje marljivosti koju je morao pokazati drugi podnosilac predstavke blisko vezano za pitanje kašnjenja u podnošenju krivične prijave u domaćem pravnom sistemu. Kada se ovi argumenti razmotre zajedno, mogu se smatrati prigovorom u kome se navodi da nije poštovan šestomesečni rok po članu 35 stav 1 Konvencije. Posebna ranjivost drugog podnosioca predstavke i njegov osjećaj nemoći koji su imale i brojne druge žtrve koje su, poput njega, čekale mnogo godina da podnesu pritužbu, predstavlja održivo i prihvatljivo obrazloženje za njegovu pasivnost u periodu od 1990. do 2001. godine. Podnosilac predstavke stoga nije propustio da ispuni svoju dužnost marljivosti u ovom smislu. Štaviše, nekoliko elemenata ukazuje na to da su vlasti znale ili da je trebalo da bez velikih poteškoća otkriju barem neka imena žrtava zlostavljanja počinjenog 13. juna 1990. godine i u noći nakon toga. U tim okolnostima ne može se zaključiti da je kašnjenje drugog podnosioca predstavke da podnese prijavu moglo da ugrozi delotvornost istrage. U svakom slučaju, prijava podnosioca predstavke dodata je u dosije istrage koji se odnosio na veliki broja žrtava iz dešavanja od 13. do 15. juna 1990. godine i odluka vojnog odeljenja tužilaštva od 29. aprila 2008. godine uključivala je imena više od hiljadu žrtava. Dakle, istraga je sprovedena u potpuno izuzetnim okolnostima. Nadalje, od 2001. godine bilo je smislenih kontakata između drugog podnosioca predstavke i vlasti u vezi sa pritužbom drugog podnosioca predstavke i njegovim zahtevima da dobije informacije. On je te zahteve predavao jednom godišnje odlazeći u tužilaštvo lično da bi se raspitao o napretku u istrazi. Uz to, bilo je i opipljivih pokazatelja da istraga napreduje. S obzirom na dešavanja u istrazi nakon 2001. godine, te na njen obim i složenost, podnosilac predstavke, nakon što je svoju prijavu predao domaćim vlastima, mogao je legitimno da veruje da je istraga delotvorna i da razumno čeka njen ishod, sve dok je postojala realna mogućnost da se ide napred sa istražnim merama. Drugi podnosilac predstavke svoju je predstavku predao Sudu dana 25. juna 2008. godine, više od sedam godina nakon što je podneo krivičnu prijavu tužilačkim organima. Istraga je i dalje bila otvorena u to vreme i preduzeti su istražni koraci. Iz gore navedenih razloga, koji su važili najmanje do trenutka kada je podnosilac predstavke podneo predstavku Sudu, njega se nije moglo kritikovati da je predugo čekao. Štaviše, pravosnažna odluka u domaćem sistemu u predmetu podnosioca predstavke je presuda od 9. matra 2011. godine. Dakle, predstavka nije podnesena neblagovremeno.

Zaključak: prethodni prigovor Vlade odbačen (četrnaest glasova naprema tri).

Član 2 i Član 3 (procesni aspekat): Vlasti su na svoju inicijativu pokrenule krivičnu istragu ubrzo nakon dešavanja u junu 1990. godine. Ta istraga, koja se od početka odnosila na smrt supruga prve podnositeljke predstavke i drugih lica u pucnjavi iz vatrenogt oružja, i dalje je otvorena u odnosu na prvu podnositeljku predstavke. Deo istrage koji se odnosi na drugog podnosioca predstavke i uključuje 37 visokorangiranih civilnih i vojnih zvaničnika poništena je presudom koju je 9. marta 2011. godine doneo Viši kasacioni sud pravde.
Što se tiče brzine i adekvatnosti istrage, istraga koja se odnosila na prvu podnositeljku predstave bila je u toku više od 23 godine, i više od 19 godina od kada je Rumunija ratifikovala Konvenciju. Istraga koja se odnosila na drugog podnosioca predstavke prekinuta je presudom koja je donsesena 9. marta 2011. godine, 21 godinu nakon otvaranja istrage i 10 godina nakon zvaničnog podnošenja prijave od strane drugog podnosioca predstavke i njenog priključivanja istražnom dosijeu u predmetu. Iako priznaje da je predmet nesporno složen, Sud smatra da politička i društvena pitanja o kojima je ovdje reč i na koja se poziva Vlada ne mogu da opravdaju tako dug period. Upravo je suprotno, važnost tih pitanja za rumunsko društvo trebalo je da dovede vlasti do toga da ovaj predmet brzo rešavaju, bez odugovlačenja kako bi se izbegao i privid dosluha ili tolerancije nezakonitih radnji.

Nadalje, istraga nasilja koje je pretrpio drugi podnosilac predstavke prekinuta je 7. juna 2009. godine kada je donesena odluka da se ne podigne optužnica, što je potvrđeno i presudom od 9. marta 2011. godine tj. 10 godina nakon što je drugi podnosilac predstavke podneo prijavu. Međutim, uprkos dužini vremena o kojoj je reč i istražnim radnjama koje su preduzete u odnosu na drugog podnosioca predstavke, nijedna od tih odluka nije uspela da utvrdi okolnosti zlostavljanja koje su prema njihovim tvrdnjama pretrpeli podnosilac predstavke i druga lica u sedištu državne televizije. Ovaj dio istrage prekinut je, u suštini, zbog zastarevanja krivične odgovornosti. Međutim, teško da se može smatrati da su proceduralne obaveze koje postoje po članovima 2 i 3 Konvencije ispunjene kada je istraga, kao u ovom predmetu, prekinuta usled zastarijevanja krivične odgovornosti do koga je došlo zbog neaktivnosti vlasti. Izgleda da organi odgovorni za istragu nisu preduzeli sve mere koje su razumno mogle da dovedu do identifikovanja i kažnjavanja odgovornih lica.

Što se tiče obaveze da rođaci žrtvi budu uključeni u postupak, prvi podnosilac predstavke nije bio obavešten o napretku u istrazi pre odluke od 18. maja 2000. godine kojom se lica koja su bila optužena da su ubila njenog muža upućuju na suđenje. Štaviše, nju je tužilaštvo ispitalo po prvi put 14. februara 2007. godine, gotovo 17 godina nakon dešavanja, a nakon presude Visokog kasacionog suda pravde od 17. decembra 2007. godine ona više nije obaveštavana o dešavanjima u istrazi. Sud stoga nije uveren da je njen interes da učestvuje u istrazi bio dovoljno zaštićen.
Stoga se zaključuje da prva podnositeljka predstavke nije dobila delotvornu istragu kako je propisano članom 2 Konvencije, a drugom podnosiocu predstavke bila je uskraćena delotvorna istraga u vezi sa članom 3.

Zaključci: povreda člana 2 – procesnog aspekta (šesnaest glasova naprema jedan); povreda člana 3 - procesnog aspekta (četrnaest glasova naprema tri).

Sud je takođe jednoglasno zaključio da je došlo do povrede člana 6 stav 1 u odnosu na trećeg podnosioca predstavke, Udruženje "21. decembar 1989. godine", koje okuplja pojedince koji su bili ranjeni tokom nasilnog razbijanja antivladinih demonstracije iz decembra 1989. godine i rođake lica koja su tokom tih događaja izgubila život, nalazeći da je dužina spornog procesa bila preterana.