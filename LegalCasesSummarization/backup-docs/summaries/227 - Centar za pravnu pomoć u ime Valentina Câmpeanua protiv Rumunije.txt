Predstavku je podnela nevladina organizacija, Centar za pravne resurse (Centre for Legal Resources - CLR) u ime mladog Roma g. Câmpeanu koji je preminuo 2004. godine kada je imao 18 godina.

G. Câmpeanu je po rođenju, kada ga je napustila majka, smešten u sirotište. Dok je još bio dete uspostavljena mu je dijagnoza kao HIV pozitivnom pacijetnu i pacijentu koji ima teško duševno oboljenje. Kada je odrastao, g. Câmpeanu morao je napustiti centar za decu sa smetnjama u razvoju gde je do tada boravio i prošao je kroz niz procena sa ciljem da se smesti u neku specijalizovanu instituciju. Nakon što je niz institucija odbilo da ga primi zbog stanja u kome je bio, na kraju je primljen u centar za medicinsku i socijalnu zaštitu, gde je utvrđeno da je u stanju duboke psihijatrijske i fizičke degradacije, da nije dobijao antiretrovirusnu terapiju i da je neuhranjen. Nekoliko dana kasnije primljen je u psihijatrijsku bolnicu nakon što je ispoljio hiper-agresivno ponašanje. Ta bolnica je ranije navela da ne poseduje kapacitete za pacijente sa HIV-om. Tamo ga je video tim posmatrača iz CLR koji su izvestili da su ga zatekli samog u sobi bez grejanja sa krevetom bez posteljine obučenog samo u gornji dio pidžame. Iako nije mogao bez pomoći da jede niti da koristi toalet, bolničko osoblje odbijalo je da mu pomogne iz straha da će se zaraziti HIV-om. On je odbijao hranu i lekove tako da je samo dobijao glukozu putem infuzije. Posmatrači CLR zaključili su da mu bolnica nije obezbedila najosnovnije lečenje i negu. G. Câmpeanu preminuo je iste večeri.

Prema izvještaju CPT, iz 2004. godine, tokom zime 2003. i 2004. godine 109 pacijenata je umrlo u sumnjivim okolnostima u psihijatrijskoj bolnici o kojoj je ovde reč, pri čemu je najznačajniji uzrok smrti bio srčani zastoj, infarkt miokarda i bronhopneumonia, dok je prosečna starost pacijenata koji su preminuli bila 56 godina, a određeni broj pacijenata bio je mlađi od 40 godina. CPT je utvrdio da nekima od tih pacijenata nije pružena dovoljna njega. Takođe je konstatovano da postoji nedostatak ljudskih i materijalnih resursa u toj bolnici, te da postoje nedostaci u kvalitetu i količini hrane, a i da nema grejanja.

Pravo - Član 34: Sud je odbacio prethodni prigovor Vlade da CLR nema pravni legitimitet da podnese predstavku. Sud je prihvatio da CLR ne može da se smatra žrtvom navodnih povreda Konvencije, pošto je nesporno direktna žrtva bio g. Câmpeanu, a CLR nije pokazao dovoljno "blisku vezu" sa njim niti je pokazao "lični interes" da se o njegovim pritužbama raspravlja pred Sudom da bi se mogao smatrati posrednom žrtvom. Međutim, u izuzetnim okolnostima predmeta i s obzirom na težinu navoda, mora se omogućiti CLR da bude zastupnik g. Câmpeanu iako nema punomoćje da deluje u njegovo ime i iako je g. Câmpeanu preminuo pre nego što je predstavka podnešena.

Našavši kako je navedeno, Sud je konstatovao da se predmet odnosi na mladog Roma u izuzetno osetljivom stanju koji je bolovao od teških duševnih oboljenja, bio zaražen HIV-om i proveo čitav svoj život pod zaštitom države, a preminuo u bolnici zbog navodnog zanemarivanja. S obzirom na njegovu izuzetnu osetljivost, g. Câmpeanu nije mogao da pokrene postupak pred domaćim sudovima bez odgovarajuće pravne podrške i saveta. U vreme smrti g. Câmpeanu nije imao poznatih rođaka. Nakon što je preminuo, CLR je pokrenuo postupak pred domaćim sudovima sa ciljem da rasvetli okolnosti njegove smrti. Od velikog je značaja bilo i to što pred domaćim zdravstvenim i sudskim vlastima nisu ni na koji način ispitivani niti osporavani ni kapacitet CLR da deluje u ime g. Câmpeanu niti zastupanje g. Câmpeanu od strane CLR-a. Država nije postavila kompetentno lice ili staratelja da se brine za njegove interese iako je imala zakonsku obavezu da to uradi. CLR se uključio tek nedugo pre smrti g. Câmpeanu - u vreme kada on sasvim jasno nije mogao da izrazi bilo kakve želje ili stavove u vezi sa svojim potrebama i interesima, a kamoli da potraži bilo kakve pravne lekove. Kada bi se utvrdilo da CLR ne može da zastupa g. Câmpeanu u ovim okolnostima to bi sa sobom nosilo rizik da bi tuženoj državi bilo dozvoljeno da izbegne odgovornost svojim sopstvenim propustom da postupi u skladu sa svojom zakonskom obavezom da postavi pravnog zastupnika.

Nadalje, davanje legitimiteta CLR-u da istupa kao zastupnik g. Câmpeanu bilo je u skladu sa pristupom Suda u predmetima koji se odnose na pravo na sudsku reviziju po članu 5 stav 4 Konvencije u slučaju "duševno poremećenih lica" (član 5 stav 1 (e)). U takvim slučajevima, od suštinskog je značaja bilo da je trebalo da ta lica imaju pristup sudu i mogućnost da budu saslušani lično ili, ako je potrebno, preko nekog oblika zastupanja. CLR je stoga imalo legitimitet kao de facto zastupnik g. Câmpeanu.
Zaključak: prethodni prigovor odbijen (jednoglasno)

Član 2: Odluke o tome gde će biti smešten g. Câmpeanu uglavnom su se zasnivale na tome koja je ustanova voljna da ga primi, a ne na tome gde će on moći da dobije odgovarajuću zdravstvenu negu i podršku.
Sud je istakao da je čitav svoj život g. Câmpeanu bio u rukama vlasti koje su stoga imale obavezu da se pobrinu za njegovo lečenje. Vlasti su bile svesne užasnih uslova u psihijatrijskog bolnici gde su nedostatak grejanja i odgovarajuće hrane, te nedovoljnost medicinskog osoblja i lekova vodile do povećanja u broju preminulih tokom zime 2003. godine. Međutim, njihova je reakcija bila neadekvatna. Odlučivši da g. Câmpeanu smeste u tu bolnicu bez obzira na to što je već bio u izuzetno osjetljivom stanju, vlasti su nerazumno ugrozile njegov život, a kontinuirano nepružanje odgovarajuće nege i lečenja od strane medicinskog osoblja, bio je samo još jedan odlučujući faktor koji je doveo do njegove prevremene smrti. Sve u svemu, vlasti nisu pružile potrebni standard zaštite života g. Câmpeanu.
Zaključak: utvrđuje se povreda Konvencije (jednoglasno)

Sud je takođe jednoglasno utvrdio povredu procesnog dela člana 2 zbog toga što tužena država nije sprovela delotvornu istragu okolnosti vezanih za smrt g. Câmpeanu, te povredu člana 13 u vezi sa članom 2 zbog toga što nije obezbeđen i realizovan odgovarajući pravni okvir koji bi omogućio da navode g. Câmpeanu vezane za povrede njegovog prava na život ispita nezavisan organ.

Član 46: Preporučuje se da Rumunija predvidi opšte mere kojima će se obezbediti da duševno obolela lica u sličnim situacijama imaju nezavisnog zastupnika koji će im omogućiti da njihove pritužbe po Konvenciji, a u vezi njihovog zdravlja i lečenja ispita sud ili neki drugi nezavisni organ.