Postupak u ovom predmetu je pokrenut predstavkom (broj 25389/05) koju je Sudu podneo eritrejski državljanin, gosp. Asebeha Gebremedhin [Gaberamadhien] protiv Francuske Republike, 14. jula 2005. godine. Podnosilac predstavke je rođen 1979. godine i trenutku donošenja ove odluke Suda nalazio u Parizu gde mu je smeštaj obezbedila jedna nevladina organizacija.

Godine 1998. on i njegova porodica proterani su iz Etiopije u Eritreju, gde je radio kao novinar i fotograf jednih nezavisnih novina. Godine 2000. on i urednik tih novina uhapšeni su, navodno, pod optužbom vezanom za njihove profesionalne aktivnosti. Obojica su bili u zatvoru nekoliko meseci. U septembru 2001. podnositelj predstavke pobegao je iz zemlje. Uhapšen je i ispitivan u vezi sa njegovim prijateljem, i podvrgavan je mučenju. Pre nego što je uspeo da pobegne iz zatvorske bolnice u koju je prebačen nakon što je oboleo od tuberkuloze, u zatvoru je proveo šest meseci. Pobegao je u Sudan, odakle je, verujući da mu je život u opasnosti, otputovao u Južnu Afriku.

Koristeći sudanski pasoš na tuđe ime i bez ikakvih putnih isprava stigao je na aerodrom Charles de Gaulle, u Parizu, u ranim jutarnjim časovima, dana 29.06.2005. godine. Dana 1. jula 2005. tražio je odobrenje za ulazak na francusku teritoriju kako bi podneo zahtev za azil kod francuskih vlasti. Smešten je u aerodromsku čekaonicu.

Podnosilac predstavke je rekao da ga je prvi put ispitivao službenik Francuske agencije za zaštitu izbeglica i osoba bez državljanstva (OFPRA) 3. jula 2005. godine, koja je preporučila da se podnosiocu predstavke dozvoli da uđe u zemlju kao osobi koja traži azil. S druge strane, Vlada je istakla da nikakva preporuka nije donesena 3. jula. Zapisnik o ispitivanju i predložena preporuka, koje je sastavio navedeni službenik, su ocenjeni kao nezadovoljavajući od strane neposrednog nadređenog službenika koji je bio zadužen za odobravanje zapisnika i preporuke. Iz tog razloga, podnosioca predstavke je drugi put ispitivao navedeni viši službenik (uz pomoć prevodioca) 5. jula 2005. godine. Navedeni službenik je doneo preporuku da se podnosiocu predstavke ne dozvoli ulaz, zbog nedoslednosti u njegovim tvrdnjama koje ukazuju da je pokušao krivotvoriti svoju prošlost.

Dana 6. jula 2005. godine, Ministarstvo unutrašnjih poslova je odlučilo da je zahtev za dozvolu ulaska na francusku teritoriju kojeg je podnosilac predstavke podneo, kao osoba koja traži azil, “očigledno neosnovan”. Dakle, Ministarstvo je odbacilo zahtev i odlučilo da ga vrati u Eritreju ili, ako bude potrebno, u bilo koju drugu zemlju u koju bi legalno mogao ući.

Dana 7. jula 2005. godine, podnosilac predstavke je podneo urgentni zahtev Upravnom sudu, zahtevajući da taj sud naloži Ministarstvu unutrašnjih poslova da mu dozvoli ulazak u Francusku, kako bi mogao da podnese zahtev za azil. On je istakao da je odbijanje dozvole ulaska dovelo do ozbiljne i očigledno nezakonite povrede prava na azil – koje ima karakter osnovne slobode čiji je nužni rezultat pravo na traženje izbegličkog statusa, što uključuje pravo na privremeni boravak u zemlji – te prava na život i prava da se ne bude podvrgnut neljudskom ili degradirajućem postupku u smislu člana 3. Konvencije. Dana 8. jula 2005. godine, bez saslušanja i rasprave, sudija za urgentne zahteve Upravnog suda je izdao nalog kojim se odbacuje zahtev podnosioca predstavke.

U međuvremenu, dana 7. jula 2005. godine, podnosioca predstavke je policija odvela u eritrejsku ambasadu.

Odlukom od 20. jula 2005. godine, “imajući u vidu [između ostalih pitanja] zahtev Evropskog suda za ljudska prava na osnovu pravila 39. Pravila Suda za odlaganje udaljavanja podnosioca predstavke do 30. augusta 2005. godine”, Ministarstvo unutrašnjih poslova je dozvolilo podnosiocu predstavke da uđe u Francusku. U isto vrijeme, podnosiocu predstavke je izdata propusnica koja je bila validna osam dana – koja se takođe odnosila na privremenu meru naznačenu tuženoj Vladi na osnovu pravila 39 – s ciljem omogućavanja podnosiocu predstavke da se prijavi prefekturi i da podnese zahtev za privremenu dozvolu boravka kao podnosilac zahteva za azil. Uz pomoć Nacionalne asocijacije za pomoć strancima na granici (ANAFÉ) i Reportera bez granica, dana 26. jula 2005. godine, Prefektura Pariza mu je izdala dozvolu privremenog boravka koja je važila mesec dana da bi podnio zahtev za azil OFPRA-i (što je i učinio).

Odlukom od 7. novembra 2005. godine, OFPRA je podnosiocu predstavke priznala status izbeglice (što mu je u skladu sa članom 33. Ženevske konvencije, koja se odnosi na izbeglički status), omogućilo da ne bude preteran u zemlju porekla.

Podnosilac predstavke, koji je istakao da bi bio izložen riziku od mučenja ili neljudskog ili degradirajućeg postupanja ako bi bio vraćen u Eritreju, se žalio na izostanak pravnog leka u pogledu odluka kojima se strancima ne dozvoljava da uđu u zemlju i nalaganja njihovog udaljavanja, bez obzira da li traže azil, bezi obzira da li je rizik navodni ili stvarni. On se pozvao na član 13. Konvencije, u vezi sa članom 3, kao i na član 5 stav 1. Konvencije.

U odnosu na deo predstavke koji se odnosi na član 13 u vezi sa članom 3 Konvencije, Sud ističe da je, prema francuskom zakonu, odluka kojom je uskraćen ulazak u zemlju predstavljala prepreku za podnošenje zahteva za azil. Pritom, takva odluka je odmah izvršna, što znači da je podnosilac mogao biti odmah proteran u onu zemlju iz koje tvrdi da je pobegao.

Sud je smatrao da su navodi podnositelja predstavke u vezi sa rizikom od mučenja u Eritreji dovoljno uverljivi da bi se njegova tužba mogla “razmatrati” u svetlu člana 3, stoga se on mogao pozvati na član 3 u vezi sa članom 13, čije odredbe zahtevaju da strani državljani za koje je određeno proterivanje u zemlje za koje se razumno veruje da postoji rizik od podvrgavanja lošem postupanju suprotnom članu 3 moraju imati pristup pravnom leku protiv takve odluke koja ima suspenzivni učinak.

Obzirom na važnost člana 3 i nepopravljivu prirodu štete koja bi mogla nastati ukoliko se rizik mučenja ili nehumanog postupanja materijalizuje, član 13 zahteva da, kada država članica odluči da protera strano lice u zemlju za koju se s razlogom veruje da bi lice bilo izloženo riziku te prirode, dotična osoba mora imati pristup pravnom leku sa automatskim suspenzivnim dejstvom. Podnositelj predstavke nije imao pristup takvom pravnom leku dok je boravio u čekaonici. U skladu sa ovim, Sud je jednoglasno doneo odluku da jeste došlo do povrede člana 13 u vezi sa članom 3 Konvencije.

U odnosu na povredu člana 5-1(f), koja se odnosi na okolnost da je tokom perioda kada je podnosilac stavljen u “čekaonicu” aerodroma 1. jula 2005., pa do dana kada je dobio dozvolu ulaska u Francusku 20. jula, podnositelj predstavke bio “lišen slobode”, sud ističe da se i tom smisli moraju posmatrati dva zasebna perioda. Naime, dana 15. jula Sud je odlučio ukazati Vladi Francuske, na osnovu člana 39 Poslovnika Suda, da bi bilo poželjno i u interesu strana u postupku i pravilnog vođenja postupka pred Sudom da se podnositelj predstavke ne proteruje u Eritreju do ponoći 30. avgusta 2005. Shodno tome, od 15. jula 2005. pa nadalje Vlada nije mogla proterati podnositelja predstavke u Eritreju a da time ne prekrši svoje obaveze prema Konvenciji. Međutim, ništa je nije sprečavalo da ga protera u neku drugu zemlju, pod uslovom da postoje garancije da ga vlasti te druge zemlje neće poslati u zemlju na koju upućuje Sud. Shodno tome, pritvor podnositelja predstavke u tom smislu, nakon primene člana 39, može se smatrati “zakonitim” pritvorom osobe “protiv koje su preduzete radnje u cilju deportacije ili izručenja” u smislu člana 5-1(f) Konvencije. Pored toga, tamo gde, nakon primene člana 39, državni organi ne budu imali druge mogućnosti u pogledu deportacije nego da oslobode lice iz pritvora, što znači da mu moraju odobriti ulazak u zemlju, može se pokazati neophodnim da se lice zadrži u pritvoru ali samo onoliko vremena koliko je neophodno da nadležni organi provere da li je njegov ulazak u zemlju zakonit. To se može smatrati “zakonitim pritvorom osobe u cilju sprečavanja neovlaštenog ulaska u zemlju” u smislu člana 5-1(f). Vlada je tvrdila da je to bio slučaj u odnosu na podnositelja predstavke i da Sud nije imao nikakve dokaze koji su upućivali da je između 15. i 20. jula podnositelj predstavke bio proizvoljno lišen slobode.

Sud je prihvatio da je pritvor podnositelja predstavke u “čekaonici” nakon 15. jula 2005. predstavljao “zakoniti pritvor osobe radi sprečavanja neovlašćenog ulaska u zemlju” u smislu člana 5-1(f), te da u skladu sa tim, nije došlo do povrede člana 5-1.