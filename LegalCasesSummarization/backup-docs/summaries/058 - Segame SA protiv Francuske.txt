Podnosilac predstavke je akcionarsko društvo koje je upravljalo jednom umetničkom galerijom. Trgovinski sud u Parizu je 1993. godine naložio sanaciju, a zatim i sudsku likvidaciju pomenutog društva. Sledeće godine poreska uprava upućuje društvu dve opomene u kojima zahteva doplatu poreza. Iznos opomene je uvećan za kaznu koja iznosi 100% poreskog dugovanja. Tokom sudskog postupka, stopa kazne biva smanjena reformom zakonodavstva sa 100% na 25% i uprava tu novu odredbu primenjuje na podnosioca predstavke.

Podnosilac predstavke 1998. godine izjavljuje sudu žalbu pune jurisdikcije sa ciljem da se oslobodi obaveze plaćanja poreskih opomena, pozivajući se, između ostalog na nespojivost novčane kazne sa članom 6 § 1 Konvencije, iz razloga što sudija nema pravo da na osnovu težine dela poreskog obveznika modifikuje porez u skladu sa lestvicom koju može odrediti samo zakonodavac. Žalba je odbačena. Državni savet je naročito ocenio da je sudija za poreze raspolagao ovlašćenjima pune jurisdikcije u skladu sa odredbama člana 6 § 1, koje nisu podrazumevale, pošto je zakonodavac odredio jedinstvenu stopu predmetne novčane kazne, da sudija može da modifikuje njenu primenu tako što bi je zamenio nižom stopom od one koju propisuje zakon.

Podnosilac predstavke je mogao da izjavi pravni lek u cilju oslobađanja od plaćanja poreske opomene i penala, a zatim i da se obrati apelacionom sudu i uloži žalbu kasacionom sudu. Radilo se o sporu pune jurisdikcije, u okviru kojeg upravni sudija ima šira ovlašćenja : on procenjuje sve činjenične i pravne okolnosti i može ne samo da ukine ili potvrdi neki upravni akt već i da ga promeni, odnosno da sopstvenom odlukom zameni odluku uprave i da donese odluku o pravima zainteresovanog ; u oblasti poreza može da oslobodi obveznika plaćanja poreske opomene i penala za koje se tereti ili da promeni njihov iznos u granicama primene zakona i što se tiče penala da zameni nižom stopom višu stopu ukoliko je to predviđeno zakonom. Osnov žalbe podnosioca predstavke odnosi se na činjenicu da u ovom slučaju upravni sudovi nisu imali ovlašćenja da promene poresku kaznu, s obzirom da ne postoji nijedna zakonska odredba koja to dopušta. Međutim, sam zakon u određenoj meri predviđa proporcionalnost novčane kazne težini dela poreskog obveznika, budući da je određuje u vidu procenta od neizmirenog poreza, o čijoj osnovici je u ovom slučaju podnosilac predstavke mogao naširoko da diskutuje. Podnosilac predstavke je dakle imao mogućnost da iznese sve činjenične i pravne argumente koje je smatrao korisnim. Pored toga sud primećuje da specifičnost poreskog spora nalaže potrebu za efikasnošću radi zaštite interesa države.
Stoga, Sud zaključuje da nije bilo kršenja člana 6, stav 1. Konvencije.