Podnosilac predstavke rođen je 1935. godine i živi kod Srebrenika, BiH. Sedamdesetih i osamdesetih godina radeći kao poštar, građevinski radnik i nadničar u zemljama Evrope, zaradio je novac i položio ga kod osnovne banke sa sedištem u Tuzli, koja je bila članica Privredne banke Sarajevo. Nakon nekoliko neuspelih pokušaja da podigne svoja sredstva, podnosilac predstavke je uložio prijavu kod Doma za ljudska prava. Odlukom iz 2005. godine, utvrđeno je da zakoni koji su tada bili na snazi nisu u skladu sa članom 6. Konvencije kao ni članom 1. Protokola br. 1. uz Konvenciju. Dodeljen mu je iznos na ime nematerijalne štete i troškova. Nadležna agencija za verifikaciju je 2006. godine obavila procenu „stare“ devizne štednje podnosioca. Podnosilac je u nekoliko navrata u periodu od 2007. do 2009. godine primio određeni iznos glavnice i kamate na obveznice. Izgleda da obveznice sa rokom dospeća 31. marta 2008. godine još uvek nisu izdate, a da druga rata kamata na obveznice koja dospeva 27. marta 2009. godine još uvek nije isplaćena. Evropski sud za ljudska prava jednoglasno presuđuje da se podnosilac može još uvek smatrati žrtvom u smislu člana 34. Konvencije i odbacuje raniji prigovor Vlade. Utvrđeno je da je došlo do povrede člana 1. Protokola br. 1 uz Konvenciju. Utvrđeno je i da tužena strana mora da u roku od šest meseci od kada presuda postane konačna izda obveznice, isplati neisplaćene rate, i u slučaju kašnjenja isplate svake sledeće rate isplaćuje zatezne kamate. Tužena država treba da podnosiocu predstavke isplati u roku od tri meseca određeni novčani iznos na ime nematerijalne štetei troškova izdataka, kao i bilo koji porez koji može biti zaračunat na taj iznos. Nakon isteka tri meseca, do isplate, tužena država će plaćati običnu kamatu. Preostali deo zahteva za pravično zadovoljenje je odbijen. Iako je glasala kao i druge kolege, u presudi je navedeno izdvojeno mišljenje sudije Mijović.