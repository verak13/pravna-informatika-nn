Predmet je formiran na osnovu tri predstavke protiv Ruske Federacije koju je Sudu podneo ruski državljanin Nikolaj Aleksandrovič Aleksejev (podnosilac predstavke).
Podnosilac predstavke je tvrdio da je prekršeno njegovo pravo na mirno okupljanje jer su zabranjivani javni skupovi koje je organizovao 2006, 2007 i 2008.godine. Takođe se žalio da nije imao na raspolaganju delotvoran pravni lek za navodnu povredu prava na slobodu okupljanja i da su se moskovske vlasti diskriminatorno odnosile prema njegovim prijavama skupova.
Podnosilac predstavke je rođen 1977.godine i živi u Moskvi. On je aktivista koji se bori za gej prava.
Gej parada 2006.godine „Marš ponosa“

Marš je bio zakazan za maj 2006.godine, kako bi istovremeno obeležio godišnjicu ukidanja krivične odgovornosti za homoseksualna dela u Rusiji.

Agencija Interfaks je februara 2006.godine citirala gradonačelnika Moskve koji je drugim povodom izjavio da bi zabranio održavanje gej parade u Moskvi kada bi dobio prijavu, jer ne želi da uznemirava društvo, a i sam lično smatra da je homoseksualizam neprirodan, premda pokušava da se prema svemu što se dešava u društvu odnosi sa tolerancijom.

Organizatori su ranije u maju poslali gradonačelniku prijavu sa datumom, vremenom i maršrutom planiranog marša. Organizatori su se obavezali da će sarađivati sa organima javnog reda i mira. Gradonačelnik je doneo rešenje da ne odobri održavanje marša u interesu očuvanja javnog reda i mira. Zamenik prefekta moskovskog Centralnog upravnog odbora je takođe odbio da dozvoli održavanje protesta po istom osnovu po kojem je zabranjeno održavanje marša.
Tverski okružni sud u Moskvi je istog dana odbacio žalbu podnosioca predstavke. Zaključio je da vlasti mogu da zabrane javni skup iz bezbednosnih razloga. Podnosilac predstavke je podneo žalbu na odluku suda.
Podnosilac predstavke i još nekoliko osoba su dana planiranog za održavanje marša učestvovali na konferenciji kojom je obeležen Međunarodni dan protiv homofobije. Zatim su kasnije tog dana došli do Aleksandrovskog vrta kako bi položili cveće na Grob neznanog junaka. Kapije vrta su bile zatvorene, dok je policija patrolirala pred ulazom.
Podnosilac predstavke je uhapšen i priveden u policijsku stanicu gde je optužen za prekršaj zbog kršenja uslova održavanja demonstracije. Ostali učesnici skupa su nastavili da se kreću prema kabinetu gradonačelnika, a sledili su ih i napadali demonstranti.
Moskovski gradski sud je novembra 2006.godine razmatrao žalbu na presudu od avgusta 2006.godine i odbacio je u suštini po istim osnovama.
Marš ponosa i protesti od 2007.godine
Podnosilac predstavke je zajedno sa drugim licima odlučio da opet 27.maja organizuje marš sličan onome koji je pokušao da organizuje 2006.godine.
Opet nisu dobili dozvolu za održavanje marša, od Odeljenja za vezu sa organima javnog reda i mira moskovske Vlade, zbog mogućnosti da će on dovesti do remećenja javnog reda i mira. Organizatori su upozoreni da će snositi odgovornost ako skup održe bez dozvole.
Nakon što su primili ovo obaveštenje organizatori su prijavili održavanje drugih skupova istog dana i u isto vreme kad i marš za koji nisu dobili dozvolu. Policija je 27.maja 2007.godine zaustavila podnosioca i oko dvadeset drugih lica dok su pokušavali da dođu do kabineta gradonačelnika. Podnosilac predstavke i još dva muškarca su zadržani dvadeset i četiri časa u policijskoj stanici pod optužbom da su učinili prekršaj i to nepoštovanje zakonitog naloga policije. Podnosilac predstavke je pravnosnažno oglašen krivim za ovaj prekršaj i morao je da plati novčanu kaznu od 1.000 rubalja.
Marševi protesta u maju 2008.godine i protesti u maju i junu 2008.godine
Podnosilac predstavke i još nekoliko pojedinaca su 2008.godine odlučili da organizuju nekoliko marševa sličnih onima koje su pokušali da organizuju prethodne dve godine. Ponovo im nije data dozvola za održavanje ijednog marša zbog mogućnosti da će dovesti do remećenja javnog reda i mira i nasilja protiv učesnika. Svi predlozi za održavanje marševa su odbijeni po istom osnovu. Podnosilac predstavke je 16.maja predsedniku Rusije prijavio da namerava da održi marš u Aleksandrovskom vrtu 31.maja 2008.godine, ali nije dobio nikakav odgovor.
Podnosilac predstavke je od pretkraj aprila do sredine juna pokrenuo nekoliko sudskih postupaka u kojima je osporavao gradonačelnikove odluke da zabrani održavanje marševa.Tverski sud je odbacio njegove navode i potvrdio osnov za zabranu marševa i zakonitost postupanja vlasti. Moskovski gradski sud je potvrdio odluku Tverskog suda.
Podnosilac predstavke je u međuvremenu pokušao da organizuje protest kako bi pozvao na podnošenje krivične prijave protiv gradonačelnika Moskve zbog onemogućavanja održavanja javnih skupova. Održavanje protesta sje zabranjeno. Ovo rešenje je razmatrao i potvrdio Taganski okružni sud, a zatim i Moskovski gradski sud, u žalbenom postupku.
Navodna povreda člana 11 Konvencije
Podnosilac predstavke se žalio da mu je povređeno pravo na mirno okupljanje.
Vlada je tvrdila da su vlasti postupale zakonito i u okviru svog polja slobodne procene.
Stav Suda je da je došlo do mešanja u slobodu mirnog okupljanja podnosioca predstavke, pri čemu nijedna strana ne spori da je došlo do mešanja. Sud zaključuje da Država nije sprovela adekvatnu procenu opasnosti po bezbednost učesnika skupova i po javni red i mir.Sud zapaža i da je gradonačelnik Moskve očigledno bio protiv održavanja gej parada. Sud ponavlja da se garancije iz stava 11 Konvencije odnose na sva okupljanja osim onih čiji organizatori i učesnici nameravaju da pribegnu nasilju ili da na drugi način osporavaju temelje demokratskog društva.
Navodna povreda člana 13 Konvencije
- Pravo na delotvoran pravni lek –
Sud zaključuje da je podnosilac predstavke bio lišen delotvornog pravnog leka u pogledu njegove pritužbe o kršenju njegove slobode okupljanja.
Navodna povreda člana 14 Konvencije – zabrana diskriminacije
Podnosilac predstavke se žalio na diskriminatorni način na koji su moskovske vlasti postupale prema prijavama javnih skupova koje je organizovao.
Primena člana 41 Konvencije – pravično zadovoljenje oštećenoj stranci
SUD JEDNOGLASNO:
1. Proglašava predstavku prihvatljivom;
2. Zaključuje da je došlo do povrede člana 11 Konvencije;
3. Zaključuje da je došlo do povrede člana 13 u vezi sa članom 11 Konvencije;
4. Zaključuje da je došlo do povrede člana 14 u vezi sa članom 11 Konvencije;
5. Zaključuje
(a) da je tužena Država dužna da u roku od tri meseca od dana pravnosnažnosti presude podnosiocu predstavke isplati sledeće iznose preračunate u ruske rublje po kursnoj stopi koja važi na dan isplate:
(i) 12.000 EUR, kao i iznos svih poreza naplativih podnosiocu predstavke na navedeni iznos, na ime naknade nematerijalne štete;
(ii) 17.510 EUR, kao i naplative poreze na ovaj iznos, na ime sudskih i ostalih troškova;
(b) da od isteka gore navedena tri meseca do isplate bude zaračunata zatezna kamata na navedene iznose po stopi jednakoj graničnoj aktivnoj kamatnoj stopi Evropske centralne banke uvećanoj za tri procentna poena;
6. Odbija ostatak zahteva podnosioca predstavke za pravično zadovoljenje.