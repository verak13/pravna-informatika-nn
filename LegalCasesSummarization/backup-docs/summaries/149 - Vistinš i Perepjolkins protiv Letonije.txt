Podnosioci predstavke su u skladu sa ugovorima o donacijama potpisanim 1994. stekli pet parcela zemljišta na ostrvu na kojem se uglavnom nalaze lučki objekti i koje se nalazi u sastavu grada Rige. Nepokretnosti podnosilaca predstavke su tokom devedesetih godina 20. veka eksproprisane radi proširenja Slobodne luke Rige u skladu sa novim posebnim zakonom koji je odstupao od uobičajenih pravila eksproprijacije. Naknada dodeljena podnosiocima predstavke je iznosila 850, odnosno 13.500 evra. Takođe su im dosuđeni iznosi u vrednosti od 85.000 odnosno 593.150 evra na ime zaostalih naknada na ime zakupa za korišćenje njihovog zemljišta. Vrednost zemljišta prvog podnosioca predstavke je nakon pripajanja Luci Riga procenjena na 900.000 evra, dok je vrednost zemljišta drugog podnosioca predstavke procenjena na ukupno 5.000.000 evra.

Veliko veće Suda je u svojoj presudi o meritumu izrečenoj 25. oktobra 2012. sa dvanaest glasova za i pet protiv utvrdilo povredu člana 1 Protokola br. 1 usled neopravdane nesrazmere između katastarske vrednosti zemljišta i naknade dosuđene podnosiocima predstavke.

Pravo – član 41
(a) Materijalna šteta – Pošto Sud u svojoj osnovnoj presudi nije proglasio eksproprijaciju suprotnom načelu zakonitosti, na ovaj predmet nije bilo moguće primeniti kriterijume propisane u predmetu Guizo-Galisaj protiv Italije (Guiso-Gallisay v. Italy) jer se oni odnose na ekspropijaciju koja je sama po sebi nezakonita. Stoga je obeštećenje koje je Država mogla da pruži bilo ograničeno na isplatu odgovarajuće odštete koja je trebalo da bude dosuđena u vreme eksproprijacije. S druge strane, nije bilo osnova za zahtev podnosilaca predstavke za naknadu izmakle dobiti (lucrum cessans) u pogledu perioda koji je usledio nakon eksproprijacije. Taj deo njihovih zahteva je odbijen.

Naknada utvrđena u ovom predmetu ne bi morala da odražava ideju o potpunom otklanjanju posledica sporne povrede prava, niti punu vrednost imovine. Sud je smatrao da je prikladno da odredi sume koje su u najvećoj mogućoj meri bile „razumno vezane“ za tržišnu vrednost parcela. Odlučio je da pribegne pravičnom razmatranju prilikom obračuna relevantnih iznosa, pri čemu je uzimao u obzir nalaze iz osnovne presude prema kojima su letonske vlasti opravdano odlučile da ne nadoknade podnosiocima predstavke punu tržišnu vrednost oduzete imovine i da bi mnogo niži iznosi bili dovoljni da zadovolje zahteve iz člana 1 Protokola br. 1. Sud je stoga za 75% smanjio stvarnu prosečnu ekonomsku katastarsku vrednost kvadratnog metra zemljišta o kojem je reč, utvrđenu na osnovu izveštaja stručnjaka. Od tih iznosa su odbijeni iznosi koji su na nacionalnom nivou isplaćeni podnosiocima predstavke na ime naknade. Iznosi su prilagođeni kako bi uzeli u obzir efekte inflacije i dodata je zatezna kamata. Konačno, Sud nije video nijedan razlog da od tih iznosa odbije iznose zaostalog zakupa koji su podnosiocima predstavke isplaćeni na nacionalnom nivou, jer su se njihovi zahtevi odnosili na poseban pravni osnov a ne na naknadu za eksproprijaciju.
Sud je stoga prvom podnosiocu predstavke dodelio 339.391 evra a drugom podnosiocu predstavke 871.271 evra na ime materijalne štete.

(b) Nematerijalna šteta – po 3.000 evra svakom podnosiocu predstavke.