Nakon što je otvorio bankovni račun u Grčkoj, podnositelj predstavke bio je zbog zdravstvenih razloga van zemlje nekoliko godina. Po povratku, banka mu je odbila vratiti novac sa računa zbog toga što je račun bio neaktivan preko dvadeset godina. Godine 2003. podnositelj predstavke podneo je tužbu pred građanskim sudovima za povrat spornog iznosa novca (30,550 EUR, što je iznos koji je deponovao uvećan za pripadajuće kamate). Sudovi su zauzeli stajalište da je njegovo potraživanje od banke onemogućeno usled zastare prema Građanskom zakonu, te da sporni iznos pripada državi, kao korisnici neaktivnih računa. U januaru 2009. Kasacioni sud odbacio je žalbu podnositelja predstavke kojim je osporavao primenu materijalno-procesnog prava.

Pravo – Član 1 Protokola br. 1: Kada je podnositelj predstavke otišao u svoju banku u februaru 2003. da bi se raspitao za svoj račun, saznao je da su sva njegova potraživanja zastarela, budući da na računu nije bilo nikakvih transakcija od druge polovine 1981. godine. Iz odluka domaćih sudova može se videti da je prilikom otvaranja računa potpisao sporazum sa bankon o otvaranju depozitnog računa. Potraživanja podnositelja predstavke, prema tom sporazumu, bila su podložna periodu zastare od dvadeset godina, koji je propisan Građanskim zakonom. Domaći sudovi, kojima se podnositelj predstavke obratio sa ovim predmetom, primenjivali su zakon, prema kojem novčani depoziti položeni u bankama i pripadajuća kamata na te iznose nepovratno prelaze na državu ako u periodu od dvadeset godina vlasnik računa ne bude potraživao taj novac ili ako na računu ne bude nikakvih transakcija. Drugostepeni sud je utvrdio da period zastare nije bio prekidan, budući da nije bilo prekida u knjiženju pripadajuće kamate na računu podnositelja predstavke niti je račun bio obustavljen usled više sile, kako je to podnositelj predstavke tvrdio.
Primena zastare na potraživanje podnositelja predstavke u odnosu na njegov vlastiti račun u banci predstavljala je povredu njegovog prava na mirno uživanje imovine. Vremenskim rokom zastare nastojao se ostvariti legitimni cilj u opštem interesu: naime, ukidanje pravnih odnosa zbog ekonomske efikasnosti, koji su uspostavljeni mnogo pre nego je njihova egzistencija postala neizvesna. Taj vremenski rok je bio razuman, budući da je bio dug i da vlasniku računa nije bilo teško niti nemoguće isti prekinuti. Međutim, primena tako radikalne mere kao što je vremensko ograničavanje potraživanja sa bankovnog računa na osnovu neaktivnosti računa u određenom vremenskom periodu, zajedno sa tumačenjem suda da pripisivanje kamate od strane banke nije predstavljalo transakciju na računu koja prekida rok zastare, stavila je vlasnike računa, a naročito obične građane koji nisu upoznati sa građanskim ili bankarskim zakonom, u nepovoljan položaj u odnosu na banke, ili pak u odnosu na državu.

Prema Građanskom zakonu, iako osoba koja deponuje neki iznos novca u banku time prebacuje pravo na banku da taj novac koristi, banka je dužna taj novac čuvati i, ako ga je koristila za sticanje profita, dužna je vratiti ekvivalentni iznos deponentu po raskidu ugovora. Vlasnik računa je, prema tome, imao pravo verovati, u dobroj veri, da je njegov depozit u banci siguran, naročito kada se na njega obračunavala kamata. Bilo je legitimno da vlasnik računa očekuje da će ga u slučaju neke situacije koja preti biću njegovog sporazuma sa bankom i njegovim finansijskim interesima o tome obavestiti, kako bi mogao unapred preduzeti mere i u skladu sa zakonom sačuvati svoje pravo na zaštitu imovine. Takav odnos poverenja je svojstven bankarstvu i zakonu o bankama.

Država je imala pozitivnu obavezu da zaštiti ovog građanina i da od banaka zahteva, u svetlu nesretnih okolnosti kakva je zastara, da obaveste vlasnika računa o neaktivnom računu koji će uskoro ući u period zastare, omogućavajući mu time da prekine rok zastare tako što će, na primer, napraviti neku transakciju na računu. Propuštajući da traži takvu informaciju, dovela je u rizik pravnični balans između zahteva opšteg interesa zajednice i imperativa osiguravanja osnovnih prava pojedincu. Odsustvo te informacije stavilo je prekomeran i nesrazmeran teret na podnositelja predstavke, koji se ne može opravdati potrebom za ukidanjem pravnog odnosa čije je postojanje postalo neizvesno niti potrebom za osiguranje pravilnog funkcioniranja bankarskog sistema.

Zaključak: povreda (jednoglasno).

Član 41: 15,000 eura u odnosu na materijalnu i nematerijalnu štetu.