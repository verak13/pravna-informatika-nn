Podnosilac predstavke je državljanin Avganistana. Pobegao je iz Kabula 2008. i ušao u Evropsku uniju (EU) kroz Grčku, a potom je 2009. došao u Belgiju gde je zatražio azil. Nadležni organ Belgije zatražio je od Grčke da procesuira zahtev podnosioca azila, u skladu sa propisima EU (Uredba Dablin 2).

Shodno tome, nadležni organi Belgije zatražili su od podnosioca da napusti Belgiju i da se vrati se u Grčku gde će moći da podnese zahtev za azil. Budući da nisu primili povratno obaveštenje od Grčke, smatrali su da Grčka prihvata nadležnost u pogledu podnosioca. Podnosilac se žalio protiv odluke belgijskih organa tvrdeći da postoji rizik da će u Grčkoj biti smešten u veoma lošim uslovima, kao i da će verovatno da bude deportovan u Avganistan gde mu preti ubistvo od strane talibana koji su već pokušali da ga ubiju jer je radio kao prevodilac za međunarodne vojne snage smeštene u Kabulu. NJegov je prigovor odbijen i on je deportovan u Grčku, iako su belgijske vlasti pre toga primile zvanično obaveštenje Visokog komesarijata Ujedinjenih nacija za izbeglice o manjkavostima grčkog sistema za rešavanje zahteva za dobijanje azil i smeštaja azilanata, kao i preporuku da azilante ne vraća u Grčku.

Kada je podnosilac stigao u Grčku prvobitno je bio zatvoren u zgradi pored aerodroma, u maloj sobi sa još 20 lica bez pristupa toaletu i svežem vazduhu, dobijao je nedovoljno hrane, a spavao na prljavom kauču ili na podu. Nakon što mu je izdata dokumentacija koju dobijaju tražioci azila pušten je iz centra bez ikakvih sredstava za život. Zbog toga je pokušao da ode iz Grčke koristeći falsifikovane dokumente. Uhapšen je i zatvoren, a navodno i zlostavljan od strane policije. Kada je kasnije ponovo pušten morao je da živi na ulici zavisivši od pomoći crkve i pojedinaca. Nikada mu nije bio ponuđen smeštaj iako je njegova dokumentacija koju je dobio kao tražilac azila bila obnovljena.

Evropski sud je u ovoj presudi ponovio ranije više puta isticano načelo o apsolutnom karakteru članova 2 i 3 Konvencije pod kojim se podrazumeva da njihova primena ne može da se isključi niti ograniči čak ni i u vreme vanrednih okolnosti. Iako je priliv velikog broja migranata u Evropu svakako predstavljao vanrednu okolnost, kao i bez obzira na način ponašanja lica (npr. nezakonit prelazak granice, pribavljanje falsifikovanih dokumenata) države moraju da zadovoljavaju standarde obuhvaćene tim odredbama. Nadalje, prema ranijoj praksi Suda tražioci azila moraju da uživaju svu zaštitu koju im pruža član 3 Konvencije, a njihovo zatvaranje dopušteno je samo uz poštovanje uslova iz te odredbe. Drugim rečima, postupanje prema tražiocima azila, čak i onda kada moraju da budu zatvoreni u nekom prostoru ne sme da bude nečovečno ili ponižavajuće. U tom smislu, Sud je istakao da su na osnovu brojnih međunarodnih dokumenata, uključujući i zvanično obaveštenje Visokog komesarijata Ujedinjenih nacija za izbeglice, koje je bilo upućeno belgijskim vlastima o manjkavostima sistema za pomoć azilantima, kao i odlučivanju o njihovim zahtevima za azil u Grčkoj, belgijske vlasti imale dovoljno razloga da posumnjaju da će podnosilac u slučaju vraćanja u Grčku biti izložen postupanju koje je protivno članu 3 Konvencije.

Sud je istakao da belgijske vlasti nisu smele da pretpostave da će podnosilac u Grčkoj da bude tretiran u skladu s konvencijskim standardima, već je trebalo da ispitaju na koji način grčke vlasti primenjuju svoje zakonodavstvo o azilu. Propuštanjem belgijskih organa da postupe na taj način dovelo je premeštanja podnosioca u Grčku i njegovog izlaganja postupanju koje je protivno članu 3 Konvencije.
Uvažavajući opštepoznate činjenice o lošoj bezbednosnoj situaciji u Avganistanu, kao i činjenicu da je podnosilac odgovarajućim dokumentima dokazao da je radio kao prevodilac za međunarodne vojne snage smeštene u Kabulu, Sud je zaključio da je podnosilac pred grčke organe izneo uverljive i dokazive tvrdnje o opasnostima koje mu prete u slučaju da bude vraćen u Avganistan. Time je nastala obaveza grčkih organa da obezbede delotvorno ispitivanje tih njegovih navoda, u skladu sa članom 13 Konvencije.

Iako je grčko zakonodavstvo sadržalo niz garancija koje bi trebalo da tražiocima azila obezbede zaštitu od vraćanja u državu porekla bez ispitivanja utemeljenosti njihovih strahova u pogledu životne ugroženosti, u praksi je postojala vrlo mala mogućnost da će zahtev za azil određenog lica stvarno biti ispitan.

Zbog povreda člana 3 i člana 13 u vezi sa članom 3 Konvencije, Sud je obavezao Grčku da podnosiocu isplati pravično zadovoljene u iznosu 1.000 evra, kao i da mu nadoknadi troškove postupka u iznosu 4.725 evra.
Zbog povrede člana 3 Konvencije, Sud je obavezao Belgiju da podnosiocu isplati pravično zadovoljenje u iznosu 24.900 evra, te da mu nadoknadi troškove postupka u iznosu od 7.350 evra.
Pored toga, Sud je Grčkoj naredio preduzimanje hitnih pojedinačnih mera koje se sastoje u neodložnom donošenju odluke o zahtevu za azil podnosioca, kao i da se do donošenja te odluke uzdrži od njegove deportacije u Avganistan.