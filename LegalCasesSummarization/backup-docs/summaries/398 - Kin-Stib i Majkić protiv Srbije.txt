Predmet je formiran na osnovu predstavke podnete od strane dva podnosioca, prvog- preduzeća sa ograničenom odgovornošću Kin-Stib iz Demokratske Republike Kongo i drugog, državljanina, tada Državne Zajednice Srbije i Crne Gore, a od 2006. godine, Republike Srbije. Podnosioci su se oslonili na povredu Čl. 6. stav 1. i Čl. 13 Konvencije, kao i povredu Čl.1. Protokola broj 1.
Prvi podnosilac predstavke je 12. oktobra 1989. godine zaključio Ugovor o zajedničkom ulaganju sa preduzećem Hotel Intercontinental Belgrade, radi osnivanja i zajedničkog vodjenja kazina u prostorijama hotela, koji je u to vreme bio u vlasništvu Generalexport-a, jednog od najvećih društvenih preduzeća. Kazino je otvoren u oktobru 1990. godine, ali je ubrzo i zatvoren, zbog finansijskih poteškoća i sporova izmedju stranaka.
Prvi podnosilac pokrenuo je postupak pred Spoljno-trgovinskom arbitražom, protiv preduzeća Geneks, tražeći da mu se kazino vrati u posed i naknadu štete zbog kršenja ugovora. Arbitražni sud je delimično presudio u korist prvog podnosioca, 10. aprila 1996. godine. Trgovinski sud je naložio izvršenje navedene arbitražne odluke dana 7. juna 1996. godine, u celosti, dužnici su isplatili deo duga, a zatim i nakon donošenja rešenja Privrednog suda, dana 4. maja 1998. godine, o isplati preostalog iznosa, to i učinili, do 6. maja 1998. godine. Prvi podnosilac je 22. marta 2004. godine, tražio da mu se kazino vrati u posed, i posle tri usmena ročišta, Trgovinski sud usvaja zahtev prvog podnosioca, dana 28. maja 2004. godine i nalaže dužnicima da ga ispune. Trgovinski sud je u više navrata izricao novčane kazne dužnicima, a nakon osmog puta, dana 24. oktobra 2006. godine, obustavio je izvršenje u pogledu izricanja novčanih kazni, jer se dostigao maksimalni predvidjeni iznos. Agencija za privatizaciju je 9. avgusta 2007. godine donela rešenje o restruktuiranju dužnika i obustavila izvršni proces sve do okončanja ovog procesa.
Izvršni dužnici su, dana 5. februara 2005. godine podneli predlog za poništenje arbitražne odluke, ali je Trgovinski sud predlog odbacio , a tu odluku potvrdio i Viši trgovinski sud 21. novembra 2007. godine.
Posle prethodnih vraćanja na nižu instancu i prvog kruga postupka za naknadu štete, Tgovinski sud je 3. marta 2005. godine delimično presudio u korist podnosioca i naložio isplatu odredjenog iznosa, sa kamatom, Viši trgovinski sud je 21. februara.2006 godine potvrdio ovu presudu, čime ona postaje izvršna, a Vrhovni sud je 27.juna 2007. godine odbacio revizije koje su stranke izjavile. Trgovinski sud donosi rešenje o izvršenju.
Januara 2002. godine, Drugo javno tužilaštvo u Beogradu podnosi krivičnu prijavu protiv drugog podnosioca zbog pronevere, davanja lažnih iskaza u vezi sa statusom prvog podnosioca i krivotvorenje nekoliko punomoćja kako bi učestvovao u postupku. Dana 9. jula 2004. godine, postupak je obustavljen.
Evropski Sud za ljudska prava proglašava pritužbu u vezi sa Čl. 1. Protokola broj 1 dopuštenom, utvrdjuje povredu Čl. 1. Protokola broj 1, a preostali deo predstavke proglašava nedopuštenim.