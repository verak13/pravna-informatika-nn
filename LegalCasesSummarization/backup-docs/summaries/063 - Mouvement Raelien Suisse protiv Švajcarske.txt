Postupak u ovom predmetu je pokrenut predstavkom protiv Konfederacije Švajcarska koju je Sudu podnelo udruženje Mouvement Raelien Suisse (udruženje – podnosilac predstavke), dana 10.04.2006.godine. Udruženje je navelo da su mere zabrane postavljanja plakata koje su preduzele švajcarske vlasti dovele do kršenja prava udruženja na slobodu veroispovesti i prava na slobodu izražavanja koja prava su zagarantovana članovima 9. i 10.Konvencije. Vlada je obaveštena o predstavci u maju 2008.godine.
U januaru 2011.godine Veće je donelo presudu sa pet glasova naspram dva glasa da član 10 Konvencije nije prekršen te da nije potrebno posebno ispitivati žalbeni navod u vezi sa članom 9. Nakon toga udruženje je podnelo zahtev da se predmet prosledi Velikom veću. Zahtev udruženja je usvojen od strane Velikog veća.
Podnositelj predstavke – udruženje je osnovan 1977.godine kao neprofitno udruženje i predstavlja švajcarski ogranak Raelijanskog pokreta. Prema statutu udruženja njegov cilj je da uspostavi prve kontakte i dobre odnose sa vanzemaljcima. Raelijanski pokret je izrazio mišljenje u prilog ljudskom kloniranju. Neki tekstovi zagovaraju doktrinu prema kojoj bi vlast trebalo poveriti samo pojedincima koji imaju visok koeficijent inteligencije.
U martu 2001.godine udruženje je od Policijske uprave jednog grada zatražilo da postavi plakate sa natpisom „Poruka od vanzemaljaca“, a ispod natpisa je stajala adresa web stranice Raelijanskog pokreta, telefonski broj u Francuskoj i na samom dnu stranice je bila napisana rečenica „Nauka konačno zamenjuje religiju“. Policijska uprava je odbila da da dozvolu. Opštinsko veće je takođe odbilo da izda dozvolu, smatrajući udruženje opasnom sektom. U oktobru 2003.godine Direkcija grada je potvrdila odluku. Presudom od aprila 2005.godine Upravni sud je prihvatio da je udruženje ipak branilo globalnu viziju sveta i da ima pravo na slobodu mišljenja i slobodu verosipovesti, ali da nije opravdano da se dozvoli širenje ideja pokreta javnim putem. Udruženje je uložilo žalbu Federalnom sudu tržeći da se presuda ukine i da se predmet vrati nadležnoj vlasti radi donošenja nove odluke. Federalni sud je odbio žalbu koju je podnelo udruženje.
NAVODNA POVREDA ČLANA 10 KONVENCIJE
- Pravo na slobodu izražavanja.
Vlada je u svom prethodnom prigovoru tražila od Velikog veća da predstavku proglasi neprihvatljivom kao očigledno neosnovanu. Sud je smatrao da on ima pravo da proceni predstavku i odbio prigovor Vlade.
Veće je u svojoj odluci naznačilo da internet, kao moderno sredstvo prenosa informacija dostupno svima pa i maloletnicima, može da multiplicira dejstvo plakatske kampanje. Zbog toga je Veće odlučilo da član 10 Konvencije nije prekršen.
Sud skreće pažnju na svoju konstantnu sudsku praksu prema kojoj države ugovornice raspolažu izvesnim stepenom slobodne ocene pri razmatranju potrebe za mešanjem i stepenom mešanja u slobodu izražavanju koja je zaštićena članom 10. Sud zaključuje da on samo kada postoje ozbiljni razlozi može da zameni ocenu domaćih vlasti svojom sopstvenom ocenom. Sud zaključuje da domaće vlasti nisu prekoračile granicu širokog polja slobodne ocene koje im je dato u ovom predmetu. Prema tome, član 10 Konvencije nije prekršen (odlučeno sa 9 glasova naprema 8).