G. Hans Eckle i njegova supruga Marianne (podnosioci predstavke) su državljani Nemačke, rođeni 1926., odnosno 1935.godine. On je bio vlasnik firme čija se delatnost sastojala u prodaji na kredit materijala i građevinskog zemljišta licima koja su želela da nešto grade. Njegova supruga je bila zaposlena u toj firmi. Firmu su finansirali pojedinci čije su pozajmice (krediti) bile garantovane hipotekama. Kancelarija javnog tužioca u Trieru je 1959.godine otvorila istragu jer je postojala sumnja da su podnosioci predstavke zaključili veći broj ugovora na osnovu lažnih obećanjai da su sebi obezbedili zajmove na osnovu lažnih podataka. Suđenje je počelo u novembru 1970.godine. Podnosioci predstavke su osuđeni na kaznu zatvora. Pored svih pravnih pokušaja nisu dobili zaštitu kakvu su želeli pred domaćim sudskim organima.

Komisija je bila jednoglasnog mišljenja da je ovde postojalo kršenje člana 6 stav 1 Konvencije. Komisija je predmet dostavila Sudu.

Podnosioci su se žalili na dužinu trajanja krivičnih postupaka protiv njih i tvrdili su da su ti postupci prekoračili „razuman rok“.

Član 25 stav 1 – status „žrtve“. Preliminarni prigovor Vlade je odbijen.

NAVODNA POVREDA ČLANA 6 STAV 1 KONVENCIJE
- Pravo na pravičnu i javnu raspravu u razumnom roku, pred sudom.
U krivičnim postupcima „razuman rok“ počinje da teče onog trenutka kada je lice optuženo. Ovo može da se desi pre nego što je predmet dostavljen sudu koji vodi postupak. Dakle, početak predmetnog „perioda“ je od 1.januara 1961.godine. Njegov kraj uključuje i žalbene postupke i to je kraj novembra 1977.godine (postupak u Kelnu, koji je počeo u maju 1967.g.) odnosno krajem januara 1978.godine (u Trieru). Sud smatra da razumnost dužine trajanja postupka mora da se procenjuje u svakom predmetu, u zavisnosti od specifičnih okolnosti slučaja. U Trieru podnosioci predstavke su se služili različitim sredstvima, kao što je zahtev za izuzeće sudija, što izgleda kao opstrukcija postupka. Međutim, kao što je Komisija istakla, član 6 nije od podnosilaca predstavke zahtevao aktivnu saradnju sa sudskim vlastima. Sud je, kao i Komisija, zaključio da sudske vlasti nisu postupale sa neophodnom pažnjom i delotvornošću. Sud smatra da je prekršen član 6 stav 1 Konvencije.
Što se tiče postupka u Kelnu, podnosioci predstavke su svojim radnjama i ovde usporavali postupak.Ipak, Sud smatra da organi vlasti nisu postupali sa dovoljno pažnje i efikasnosti. Dakle, i ovde je prekršen član 6 stav 1 Konvencije.

PRIMENA ČLANA 50 KONVENCIJE (sada član 41)
- Pravično zadovoljenje oštećenoj stranci.
Sud je odlučio da pitanje primene ovog člana još nije spremno za donošenje odluke.