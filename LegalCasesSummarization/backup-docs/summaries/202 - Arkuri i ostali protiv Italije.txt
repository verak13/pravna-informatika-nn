Podnosioci predstavke, Roko Arkuri, Ana Marija Musurići, Mirko Arkuri i Greta Gvarino su državljani Italije. Žive u Torinu. Treći podnosilac predstavke je sin prvog i drugog podnosioca predstavke, a oni su bračni par. Četvrti podnosilac predstavke je ćerka drugog podnosioca predstavke.

Budući da je prvi podnosilac predstavke bio osumnjičen da je član jedne kriminalne organizacije koja se bavi trgovinom opojnim drogama, javno tužilaštvo Torina pokrenulo je 23. oktobra 1995. godine postupak protiv njega, u cilju primene preventivnih mera. Javno tužilaštvo je takođe zahtevalo oduzimanje određene imovine koja je pripadala prvom podnosiocu i/ili ostalim podnosiocima predstavke.
Predsednik Odeljenja Okružnog suda u Torinu, koje je specijalizovano za preventivne mere, 31. oktobra 1995. godine naložilo je zaplenu pomenute imovine, u koju je spadalo osam vozila, nekoliko zemljišnih parcela i stanova, deonice u dve privatne kompanije i brojni dokumenti.Navedeno je da je inspekcija koju je izvršila Nacionalna brigada za borbu protiv mafije (DIA) pokazala da postoji raskorak između finansijskih sredstava prvog podnosioca predstavke i njegovih zakonitih poslovnih aktivnosti i prijavljenog prihoda.

Nalogom od 13. juna 1997. godine, Odeljenje Suda u Torinu koje je specijalizovano za preventivne mere odlučilo je da prvog podnosioca predstavke stavi pod policijski nadzor i naložilo da naredne četiri godine mora da boravi na teritoriji Torinskog okruga. Specijalno odeljenje suda je takođe naložilo oduzimanje prethodno zaplenjene imovine podnosioca predstavke.

Dokazi do kojih se došlo jasno su ukazivali da je barem jedan deo pozamašnog bogatstva podnosioca predstavke stečen na nezakonit način, budući da je imovinska korist stečena krivičnim delima vezanim za prouzrokovanje lažnog stečaja, izdavanje čekova bez pokrića, nelegalnu trgovinu dijamantima i zelenaštvo. Štaviše, podnosioci predstavke nisu pružili dokaze kojima bi pokazali da je oduzeta imovina stečena na zakonit način. Kao što je poznato, deo imovinskih sredstava je zvanično pripadao drugom, trećem i četvrtom podnosiocu predstavke. Međutim, Specijalno odeljenje Suda je utvrdilo da je čitavo bogatstvo porodice Arkuri zapravo stvorio prvi podnosilac predstavke, koji je smatrao, budući da su se protiv njega vodili brojni sudski postupci, da je bolje da određen deo imovine prenese na svoje dvoje dece bez nadoknade, a da mu supruga postane partner u njegovim poslovnim aktivnostima. Podnosioci predstavke su uložili žalbu protiv naloga izdatog 13. juna 1997. godine.

Apelacioni sud u Torinu je potvrdio odluku Okružnog suda, i primetio da, prema praksi Kasacionog suda, ona imovinska korist koja je predmet preventivne mere koja se odnosi na imovinu, ne mora zvanično da pripada osobi za koju se smatra da predstavlja opasnost po društvo, budući da bi ta osoba mogla da je de facto koristi kao da je ona njen vlasnik.

Podnosioci su se na ovu odluku žalili Kasacionom sudu, koji je odbio žalbu podnosilaca predstavke, smatrajući da je Apelacioni sud u Torinu pružio logične i valjane razloge po svim tačkama koje su bile sporne između strana u sporu.

U obraćanju Sudu, podnosioci predstavke su tvrdili da je primenom mere preventivnog oduzimanja došlo do kršenja njihovog prava na neometano uživanje imovine koje je garantovano članom 1 Protokola br. 1. Takođe, pozivajući se na stavove 1 i 3 člana 6 Konvencije, podnosioci predstavke su se žalili na nepravičnost postupka za primenu preventivnih mera.

Sud je jednoglasno proglasio predstavku neprihvatljivom.