Postupak u ovom predmetu pokrenut je na osnovu predstavke (br.926/05) protiv Kraljevine Belgije, koju je Sudu podneo državljanin Belgije, gospodin Richard Taxquet.

Podnositelj predstavke navodi povredu člana 6-1 i 6-3-d Konvencije, zbog odsustva obrazloženja u presudi Porotnog suda u njegovom predmetu i zbog nemogućnosti da ispita anonimnog svedoka.

Dana 17. oktobra 2003. podnositelj predstavke pojavio se pred Porotnim sudom u Liègeu, zajedno sa sedam drugih suokrivljenih, kojima se na teret stavljalo ubistvo počasnog ministra A.C., i pokušaj ubistva njegovog partnera, M.-H.J. u Liègeu 18. jula 1991. godine. U optužnici od 12. augusta 2003. navodi se, da je u junu 1996. osoba, koju je podnositelj predstavke opisao kao anonimnog svedoka, dostavila određene informacije istražiteljima. U dokumentu od 3.septembra 1996. navodi se da je informant izrazio želju da ostane anoniman zbog straha za sigurnost. Istražni sudija nije ispitao ovu osobu, već je istražiteljima dao informacije koje je u poverenju dobio od lica čiji identitet nije želeo otkriti. Tokom postupka pred Porotnim sudom, više okrivljenih lica je istražiteljima postavljalo pitanja u vezi sa identitetom informanta. Istražitelji su naveli da njihov informant nije niko od okrivljenih i da ta osoba nije bila očevidac navedenim krivičnim delima. Prema dostavljenim informacijama, koje su navedene u petnaest tačaka, ubistvo ministra A.C. isplaniralo je šest lica, među kojima su bili podnositelj predstavke i još jedan vodeći političar.

Dana 7. januara 2004. Porotni sud osudio je podnositelja predstavke na zatvorsku kaznu u trajanju od dvadeset godina. Podnositelj predstavke podneo je žalbu Vrhovnom kasacionom sudu, zahtevajući reviziju osuđujuće presude Porotnog suda od 7. januara 2004. kao i svih privremenih presuda koje je doneo taj sud. Presudom od 16. juna 2004. Kasacioni sud odbacio je njegovu žalbu, navodeći da Porotni sud nije mogao da naloži da se osoba koja je dojavila informacije od značaja ispita, jer nije bio upoznat sa identitetom informanta. Ističe takođe da su presude Porotnog suda donete na osnovu činjeničnog stanja, koje Kasacioni su nije ovlašten odbiti.

Početkom 2006. godine, S.N., jedan od suokrivljenih podnositelja predstavke, u programu Questions à la Une, koji je emitovan na radioteleviziji Belge Francophone (državni emiter za francusko govorno područje Belgije), izjavio je da je on bio anonimni informant i da je delovao kao “posrednik” u ime drugog suokrivljenog, D.C., čije optužbe je prenosio, i da je za “posredovanje” dobio 3.000.000 belgijskih franaka. U toku istog programa, tadašnji ministar pravde potvrdio je identitet tog anonimnog svedoka.

Podnositelj se obratio predstavkom Evropkom sudu za ljudska prava, kojom se žalio da nije mogao da unakrsno ispita svedoka koji ga je svojim iskazom optužio, kao i nije dato nikakvo obrazloženje osuđujuće presude protiv njega i da protiv odluke porotnog suda nije bila dozvoljena žalba, čime su prekršeni članovi 6 stav 1 i 6 stav 3(d) Konvencije.

Veće Suda je presudom od 13. januara 2009. jednoglasno zaključilo da je došlo do povrede člana 6. st. 1. Konvencije, jer su pitanja postavljena poroti bila formulisana na takav način da se ne može utvrditi zašto je svako do tih pitanja dobilo potvrdni odgovor kada je podnosilac predstavke lično negirao učešće u navodnim delima. Takođe, obzirom da je porota svoju presudu donela na temelju dokaza koje je čula na suđenju, a ne na temelju predmetnog spisa, Veće je utvrdilo da je suštinski važno, u svrhu obrazloženja presude kako optuženom tako i javnosti u celini, naglasiti razmatranja koja su porotu uverila u krivicu ili nevinost optuženog i navesti precizne razloge zašto je na svako pojedinačno pitanje odgovoreno potvrdno, odnosno negativno. Takođe, Veće je donelo odluku da su prekršeni članovi 6 stav 1 i 6 stav 3(d) Konvencije jer podnosilac nije imao mogućnost da unakrsno ispita svedoka čiji ga iskaz tereti.

Nakon presude Veća, na zahtev Vlade Belgije, predmet je upućen Velikom veću ESLJP.

Iz sudske prakse ESLJP, oblasti razmatranja odluka porotnih sudova, proizilazi stav da sama Konvencija ne zahteva od porotnika da obrazlažu svoje odluke i da član 6 ne sprečava da optuženom sudi laička porota, čak i onda kada presudu ne prati nikakvo obrazloženje. Ipak, da bi se ispunio zahtev pravičnog suđenja, optuženi, ali i javnost, moraju biti u stanju da razumeju donesenu presudu, što je bitna zaštitna mera protiv samovolje. Kao što je Sud često isticao, vladavina prava i izbegavanje samovolje načela su na kojima Konvencija počiva; ova načela služe za promovisanje poverenja javnosti u objektivan i transparentan sudski sistem, što je jedan od temelja demokratskog društva.

Odsustvo obrazložene presude laičke porote, samo po sebi, ne predstavlja kršenje prava optuženog na pravično suđenje. S obzirom da se poštovanje zahteva pravičnog suđenja mora ocenjivati na osnovu postupaka u celini i u specifičnom kontekstu konkretnog pravnog sistema, zadatak Suda kod razmatranja odsustva obrazložene presude je da utvrdi da li je, u svetlu svih okolnosti predmeta, postupak pružio neophodnu zaštitu protiv samovolje i da li je omogućio optuženom da shvati zbog čega je proglašen krivim. U tom smislu, valja imati na umu da upravo pretnjom najtežim zaprećenim kaznama, demokratska društva moraju osigurati, u najvećoj mogućoj meri, poštovanje prava na pravično suđenje.

U konkretnom slučaju, podnositelj predstavke je optužen za ubistvo počasnog ministra i pokušaj ubistva njegovog partnera. Međutim, ni optužnica ni pitanja upućena poroti nisu sadržavali dovoljno informacija o umešanosti podnositelja predstavke u počinjenju krivičnih dela za koja je optužen. Stoga Sud zaključuje da je došlo do kršenja člana 6 stav 1 Konvencije.

Sud zapaža da je ova pritužba blisko povezana sa činjenicama koje su sud navele da utvrdi povredu člana 6, stav 1. U odsustvu bilo kakvog obrazloženja presude, nemoguće je razlučiti da li je osuda podnositelja predstavke utemeljena na informacijama anonimnog svedoka ili ne. U takvim okolnostima, Sud smatra da nije neophodno zasebno ispitivati prigovor izjavljen u odnosu na povredu člana 6, stavovi 1 i 3(d) Konvencije.

Uz presudu je priloženo saglasno izdvojeno mišljenje sudije Sverre Erika Jebensa.