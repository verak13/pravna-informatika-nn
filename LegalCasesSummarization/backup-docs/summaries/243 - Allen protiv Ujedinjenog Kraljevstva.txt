U septembru 2000. godine podnositeljka predstavke osuđena je za ubistvo svoje muške bebe na osnovu medicinskih dokaza da povrede dečaka odgovaraju "sindromu potresenog djeteta" (koji je takođe poznat kao "povreda glave koja nije nastala slučajno" (non-accidental head injury - NAHI). U žalbi, ona je tvrdila da novi medicinski dokazi ukazuju na to da povrede mogu da se pripišu drugom uzroku a ne sindromu NAHI. U julu 2005. godine Apelacioni sud (Krivično odeljenje) poništio je njenu osuđujuću presudu na osnovu toga što presuda više nije bila sigurna nakon utvrđivanja da su novi dokazi možda uticali na odluku porote. Tužilaštvo nije tražilo ponovno suđenje jer je podnositeljka predstavke već odslužila svoju kaznu i jer je protekao značajni vremenski period.

Podnositeljka predstavke uložila je tužbu Državnom sekretaru po članu 133 Krivičnog zakona iz 1988. godine ("zakon iz 1988. godine") koji predviđa da se mora platiti naknada svakom licu koje je bilo osuđeno za neko krivično delo ali mu je kasnije ta osuđujuća presuda preinačena jer je neka novootkrivena činjenica ili činjenice pokazala van razumne sumnje da je reč o grešci u pravosuđu. Njena tužba je odbijena. Zahtev za sudsku reviziju te odluke odbacio je Visoki sud koji je zaključio da je Krivično odeljenje Apelacionog suda samo odlučilo da novi dokaz, kada se uzme sa dokazima datim na pretresu, "otvara mogućnost" da je porota "mogla s pravom osloboditi" podnosioca predstavke. Apelacioni sud kasnije je odbacio žalbu podnositeljke predstavke nakon što je konstatovao da odluka o oslobađanju "nije počela da ima implikaciju" da nije ni bilo slučaja, tako da nije bio ispunjen kriterijum da bi se moglo govoriti o "grešci u pravosuđu".

U svojoj predstavci Evropskom sudu za ljudska prava, podnositeljka predstavke navela je da su razlozi dati u odluci da se njoj ne dosudi nadoknada povredili njeno pravo na pretpostavku nevinosti.

Pravo – Član 6 stav 2
(a) Područje predmeta – Pitanje pred Sudom nije bilo da li je odbijanje da se dosudi naknada samo po sebi predstavljalo povredu prava podnositeljke predstavke na pretpostavku nevinosti (član 6 stav 2 ne garantuje licu oslobođenom od optužbi za krivično delo pravo na nadoknadu za grešku u pravosuđu), već da li je pojedinačna odluka kojom se odbija nadoknada u slučaju podnositeljke predstavke, uključujući i obrazloženje i formulaciju koja je upotrebljena, bilo u skladu sa pretpostavkom nevinosti.

(b) Primenjivost – Dva su aspekta stava 2 člana 6. Prvi uvodi određene proceduralne uslove u kontekst samog krivičnog suđenja (na primer u vezi sa teretom dokazivanja, pretpostavkama činjenica i prava i mogućnost da optuženi ne mora svedočiti protiv sebe). Drugi aspekt, koji je relevantan u slučaju podnositeljke predstavke ima za cilj da se zaštite pojedinci koji su oslobođeni od krivične optužbe, ili za koje je prekinut krivični postupak, od toga da ih javni službenici i vlasti tretiraju kao da su zapravo krivi. Kada je krivični postupak okončan, podnosilac predstavke koji želi da se pozove na član 6 stav 2 u kasnijem postupku morao bi da pokaže da postoji veza između dva postupka. Verovatno je da takva veza postoji, na primer, kada kasniji postupak iziskuje ispitivanje prethodnog krivičnog postupka i, naročito, kada postupak obavezuje sud da analizira krivičnu presudu, da se uključi u reviziju ocene dokaza u krivičnom dosijeu, da oceni učešće podnosioca predstavke u nekima ili svim događajima koji su doveli do krivične prijave, ili da komentariše postojane indikacije moguće krivice podnosioca predstavke. U ovom predmetu postoji neophodna veza između dva postupka jer je pravo na pokretanje postupka za nadoknadu pokrenuto oslobađajućom presudom u krivičnom postupku i jer su Državni sekretar i sudovi morali da razmotre presudu u krivičnom postupku kada su donosili i revidirali odluku o nadoknadi. Stoga je član 6 stav bio primenjiv.
Zaključak: prethodni prigovor odbačen (jednoglasno).

(c) Meritum – Ne postoji jedinstven pristup utvrđivanju okolnosti u kojima bi član 6 stav 2 bio povređen u kontekstu postupka koji sledi nakon zaključivanja krivičnog postupka. Mnogo toga zavisi od prirode i konteksta postupka u kome se donese sporna odluka. Međutim, u svim predmetima i bez obzira na to koji je pristup primenjen, formulacija koju su koristili donosioci odluka bila je od ključnog značaja u oceni kompatibilnosti odluke i njenog obrazloženja po članu 6 stav 2.

Ispitujući prirodu i kontekst postupaka u predmetu podnositeljke predstavke, Sud je konstatovao da oslobađajuća presuda podnositeljke predstavke nije bila oslobađajuća "u meritumu" u pravom smislu. Iako formalno to jeste bila oslobađajuća presuda, okončanje krivičnog postupka u predmetu podnositeljke predstavke imalo je više obeležja predmeta u kome je krivični postupak prekinut.

Sud je dalje naveo da je po članu 133 Zakona iz 1988. godine trebalo ispuniti posebne kriterijume da bi se moglo tražiti pravo na nadoknadu, i to: tužiteljka je morala da bude osuđena, morala je da kao rezultat te presude pretrpi kaznu, žalba je morala da bude dozvoljena neograničeno vreme, i osnov za dozvoljavanje žalbe morao je da bude da je neka nova činjenica pokazala van razumne sumnje da je došlo do greške u pravosuđu. Ti kriterijumi su, uz manje jezičke promene odražavali odredbe člana 3 Protokola 7 uz Konvenciju, koji se morao čitati na način koji je kompatibilan sa članom 6 stav 2. Ništa u tim kriterijumima nije dovodilo u pitanje nevinost oslobođenog lica i sam zakon nije propisivao da se mora ocenjivati krivica za krivično djelo.

Što se tiče formulacije koju su koristili domaći sudovi, Sud ne smatra da je, kada se sagleda u kontekstu posla koji su oni morali da obave po članu 133 Zakona iz 1988, ta formulacija podrivala oslobađajuću presudu podnositeljke predstavke niti da se prema podnositeljki predstavke ponašalo na način koji nije u skladu sa činjenicom da je ona nevina. U oceni da li je došlo do "greške u pravosuđu", domaći sudovi nisu komentarisali da li, na osnovu dokaza koji su dati u postupku po žalbi, podnositeljka predstavke treba da bude oslobođena ili osuđena ili bi verovatno bila jedno ili drugo. Isto tako, oni nisu komentarisali da li dokazi ukazuju na njenu krivicu ili na njenu nevinost. Oni su zaista dosledno ponavljali da bi bio zadatak porote da ceni nove dokaze da je bilo naloženo ponovno suđenje.

Zatim, po zakonu o krivičnom postupku u Engleskoj je porota u krivičnom suđenju po optužnici bila ta koja je cenila dokaze i utvrđivala krivicu optuženog. Uloga Krivičnog odeljenja Apelacionog suda u predmetu podnositeljke predstavke bila je da utvrdi da li je osuđujuća presuda bila "nesigurna", a ne da se stavi na mesto porote u donošenju odluke da li je, na osnovu dokaza koji su sada dostupni, njena krivica utvrđena van razumne sumnje. Odluka da se ne naloži ponovno suđenje poštedela je podnositeljku predstavke stresa i brige u vezi sa prolaženjem kroz još jedno krivično suđenje i ona nije ni tvrdila da je trebalo da dođe do ponovnog suđenja. I Visoki sud i Apelacioni sud u velikoj su se meri pozivali na presudu Krivičnog odeljenja Apelacionog suda u utvrđivanju da li je došlo do greške u pravosuđu i nisu pokušali da donesu nikakav autonomni zaključak o ishodu predmeta. Oni nisu ispitivali zaključak Krivičnog odeljenja Apelacionog suda da je osuđujuća presuda bila nesigurna i nisu pokušali da kažu da je Krivično odeljenje Apelacionog suda pogrešilo u svojoj oceni dokaza koji su se pred njim našli. Oni su prihvatili nalaze Krivičnog odeljenja Apelacionog suda kakvi su bili i oslonili se na njih bez ikakvih izmena ili ponovnog ocenjivanja, da bi odlučili da li je bio ispunjen kriterijum po članu 133.
Zaključak: povreda nije utvrđena (jednoglasno).