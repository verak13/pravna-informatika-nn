U ranim jutarnjim časovima 5. februara 1996. podnosilac predstavke je bio uhapšen u svojoj kući u Novom Sadu i odveden u policijsku stanicu. Policajac koji ga je uhapsio nije mu pokazao nalog za hapšenje niti ga je upoznao sa razlogom zbog kojeg je odveden u pritvor. Sam podnosilac predstavke nije pokušao da se odupre hapšenju.

Tokom informativnog razgovora koji je sledio, taj policajac ga je kontinuirano udarao bejzbol palicom i čeličnim kablom, kao i pesnicama i nogama po čitavom telu. Podnosilac predstavke je nekoliko puta gubio svest. Zlostavlјanje je ukupno trajalo od 6:30 časova pre podne do 7:30 popodne uklјučujući i kratke pauze. Podnosilac predstavke je zadobio brojne povrede na zadnjici i levom ramenu. Posle 7:30 uveče, podnosilac predstavke je pušten i opet mu nije dat ni nalog za hapšenje niti za puštanje iz pritvora; takođe mu nije bilo rečeno koji je bio razlog za njegovo hapšenje i pritvaranje.

Prema tvrdnjama podnosioca predstavke, ovde je reč o kršenju članova 192 (3), 195 i 196 (3) Zakonika o krivičnom postupku (ZKP), koji definišu ovlašćenja policijskih službenika prilikom hapšenja i stavlajnja u pritvor.

Nakon što je oslobođen, podnosilac predstavke se vratio kući gde je proveo narednih 10 dana u krevetu dok ga je sestra negovala. 9. februara 1996., otišao je kod lekara koji ga je pregledao i naložio mu da nastavi da se oporavlјa u krevetu. Sačinio je izveštaj u kojem je opisao njegove povrede.

U strahu od moguće osvete policije kao i zbog toga što nije u potpunosti znao koja pravna ovlašćenja ima, podnosilac predstavke je krivičnu prijavu Opštinskom javnom tužilaštvu u Novom Sadu podneo tek 7. novembra 1996. i u njoj je naveo da je NN lice nad njim izvršilo krivično delo iznuđivanje iskaza iz člana 65. Krivičnog zakona Srbije.

Podnosilac predstavke tvrdi da kršenje Konvencije treba tumačiti u smislu sistematske policijske surovosti kojoj su Romi i drugi građani države potpisnice izloženi, kao i opšteg lošeg stanja lјudskih prava u državi potpisnici. On navodi da je prekršen član 2., stav 1. u vezi sa članovima 1. i 16., stav 1., jer je bio izložen policijskoj surovosti koja mu je nanela fizičke i duševne patnje, što zapravo predstavlјa mučenje, nečovečno i/ili ponižavajuće kažnjavanje ili postupak u cilјu dobijanja priznanja ili inače u cilјu zastrašivanja ili kažnjavanja.

Na osnovu člana sa člana 22, st. 7 Konvencije, Komitet smatra da činjenice koje su mu priložene ukazuju na kršenje člana 2. stav 1. u vezi sa članovima 1, 12, 13. i 14. Konvencije protiv mučenja i drugih svirepih, nečovečnih ili ponižavajućih kazni ili postupaka.