Podnosilac predstavke proglašen je krivim za nekoliko prekršaja nasilja u porodici na štetu svoje supruge i dece, koje je počinio u razdoblju od 2006. do 2008. godine. Protiv njega je, u novembru 2008. godine, njegova supruga podnela krivičnu prijavu zbog događaja koji se dogodio tog istog mjeseca, a policija je prijavu dopunila prethodnim događajima koji su obuhvatali razdoblje od februara 2005. do novembra 2008. Na temelju ove prijave, Opšinsko tužilaštvo podnelo je optužni predlog protiv podnosioca predstavke zbog četiri krivična dela nasilničkog ponašanja u porodici počinjena na štetu njegove bivše supruge i njihove dece, te za jedno krivično delo zapuštanja i zlostavljanja deteta počinjeno na štetu njegove maloletne kćeri. Opšinski sud proglasio je podnosioca krivim za navedena krivična dela, te mu je izrekao kaznu zatvora u trajanju od 5 godina uz sigurnosnu meru obaveznog lečenja od zavisnosti od alkohola. Protiv ove presude podnosilac i njegov branilac E.H., podneli su žalbu Županijskom sudu. Podnosilac je uz žalbu dostavio dopis navodeći da je otkazao punomoćje E.H.-u, nakon čega mu je postavljen novi branilac, S.A. Županijski sud je održao sednicu o kojoj je obavestio samo podnosiočevog bivšeg branioca E.H.-a, te je na toj sednici, bez održavanja rasprave i u odsutnosti podnositelja predstavke i njegovg branioca, smanjio izrečenu kaznu zatvora te potvrdio prvostepenu u preostalom delu. Povodom zahteva podnosioca za vanredno preispitivanje pravnosnažne presude, Vrhovni sud je ukinuo drugostrepenu presudu i vratio predmet na ponovno odlučivanje jer je Županijski sud o žalbenoj sednici obavestio samo njegovog bivšeg branioca E.H.-a, kome je punomoćje bilo otkazano, a nije obavestio novog branioca S.A.-a. U ponovljenom postupku, Županijski sud je održao sednicu na koju nije pozvao podnositelja nego samo njegovog novog branioca S.A.-a, te je doneo presudu istovetnu prethodnoj. Podnosilac je zatim podneo još jedan zahtev za vanredno preispitivanje pravnosnažne presude navodeći, između ostalog, da je zbog prethodne osude u nekoliko prekršajnih postupaka, njegova krivična osuda predstavljala drugu osudu za isto delo. Vrhovni sud je odbio njegov zahtev. Ustavni sud je proglasio podnosiočevu ustavnu tužbu nedopuštenom.

Pred Evropskim sudom podnosilac predstavke je prigovorio da nije imao odgovarajuće vreme za pripremu svoje odbrane ta da se nije mogao braniti sam ni uz pomoć pravnog zastupnika jer je o sednici žalbenog veća obavešten samo 4 dana pre održavanja sednice i jer mu nije omogućeno prisustvovanje sednici. Takođe je prigovorio da mu je dva puta suđeno i da je dva puta kažnjen za isto delo.

U odnosu na deo predstavke u kome se podnosilac poziva na član 6 stav 1 i stav 3 (b) i (c), Evropski sud je istakao da je podnosilac tokom celog prvostepenog postupka imao branioca po vlastitom izboru (E.H.-a) te je imao dovoljno vremena i mogućnosti da se posavetuje s tim braniocem i pripremi svoju odbranu. Nisu postojala nikakva ograničenja u pogledu broja ili trajanja susreta između podnosioca i njegovog izabranog branioca. U fazi kada je Vrhovni sud predmet vratio na ponovno odlučivanje žalbenom sudu, podnosilac je već bio iskoristio pomoć izabranog branioca te je imao dovoljno vremena za pripremu odbrane što dokazuje i činjenica da je u pisanoj obrani i u podnesenim žalbama detaljno analizirao predmet i opširno upućivao na sve glavne dokaze.

Stoga, kratko razdoblje na koje podnosilac ukazuje, od dana kada je primio obaveštenje o sednici žalbenog veća i održavanja te sednice nije dovelo do ograničenja njegovog prava na odgovarajuće vreme i mogućnost za pripremu odbrane niti njegovo pravo da ga zastupa izabrani branilac. Stoga nije došlo do povrede člana 6 stav 1 i 3 (b) i (c) Konvencije u tom pogledu.

Međutim, u pogledu okolnosti da podnosilac nije prisustvovao sednice žalbenog veća,
Evropski sud je, u skladu sa dobro utvrđenom sudskom praksom (Zahirović protiv Hrvatske, Lonić protiv Hrvatske, Arps protiv Hrvatske) utvrdio povredu člana 6 stav 1 i 3 (b) i (c) Konvencije.

U odnosu na prigovor podnosioca da mu je dva puta suđeno i da je dva puta kažnjen za isto delo u prekršajnom i krivičnom postupku, Evropski sud je, primenom Engel kriterijuma, najpre ispitao jesu li ti postupci bili krivične prirode u autonomnom smislu člana 4 Protokola br.7 uz Konvenciju. Uzimajući u obzir prirodu predmetnog dela zajedno s težinom kazne, Evropski sud je zaključio da su se oba postupka u ovome predmetu odnosila na „krivičnu“ stvar.

Evropski sud je zatim ispitao element „idem“ načela ne bis in idem. Ovaj element pojašnjen je u presudi Sergey Zolotukhin protiv Rusije. U skladu sa principom uspostavljenom u toj presudi, utvrđivanje jesu li predmetna dela bila ista (idem) zavisi od ocene koja se temelji na činjenicama, a ne o formalnoj oceni bitnih obeležja dela. Pritom se treba usredotočiti na one činjenice koje predstavljaju skup konkretnih činjeničnih okolnosti koje upućuju na istog okrivljenog i koje su neraskidivo povezane u vremenu i prostoru.
U konkretnom predmetu, optužni predlog u krivičnom postupku, uz činjenice obuhvaćene prekršajnim postupcima, sadržavao je i niz dodatnih činjenica. Drugim rečima, domaći sudovi nastojali su pokazati da je ponašanje podnosioca predstavke, koje je u nekoliko navrata bilo sankciosano u prekršajnim postupcima, na kraju doseglo takav nivo ozbiljnosti da se moglo razmatrati i kazniti na temelju krivičnog zakona. Evropski sud je stoga prihvatio da su činjenice u naknadnom krivičnom postupku delimično bile istovetne činjenicama u prekršajnim postupcima, te je posledično morao ispitati je li došlo do dupliranja (bis) postupka u suprotnosti s članom 4. Protokola br. 7.

Vođenje dva postupka neće biti u suprotnosti s ovim članom Konvencije ako su ta dva postupka „dovoljno povezana u naravi i u vremenu“ (A i B protiv Norveške). Kako bi se utvrdila povezanost u naravi dva postupaka potrebno je ispitati:
1. da li se njima nastojala ostvariti komplementarna svrha i time odgovoriti na različite aspekte spornog društveno nedozvoljenog ponašanja;
2. da li je dupliranje postupaka bilo predvidljiva posledica istog spornog ponašanja (idem);
3. da li su postupci vođeni na način da se što više izbegne svaka dodatna šteta koja proizlazi iz dupliranja postupka, a posebno dupliranje u prikupljanju i oceni dokaza, najprije odgovarajućom saradnjom između različitih nadležnih tela kako bi se osiguralo da se činjenice utvrđene u jednom postupku utvrde i u drugom postupku;
4. da li je kazna izrečena u postupku koji je prvi pravnosnažno okončan uzeta u obzir u postupku koji je posljednji pravnosnažno okončan, kako bi se sprečilo da pojedinac na kraju snosi prekomeran teret.

Hrvatska zakonodavna vlast uredila je društveno nepoželjno ponašanje u vidu nasilničkog ponašanja prema članovima porodice u obliku integrisanog dvojnog postupka. Jedan čin nasilja u porodici sankcionisan je kao prekršaj dok je obrazac takvog ponašanja, odnosno ponavljajuće i trajno nasilje u obitelji sankcionisano kao krivično delo. Svrha prekršajnog postupka bila je pružiti brz odgovor na konkretan slučaj nasilja u porodici kako bi se pravovremeno i delotvorno sprečila dalja eskalacija nasilja, dok je svrha krivičnog postupka odgovoriti na situacije ponavljanja nasilja u porodici. U slučaju podnositelja predstavke, događaji sankcionisani prekršajnim postupcima pokazali su obrazac ponašanja koji je zahtevao „jači“ odgovor države u vidu krivičnog gonjenja. Evropski sud je stoga utvrdio da su takvi dvojni postupci predstavljali komplementarni odgovor na društveno neprihvatljivo ponašanje nasilja u porodici.

U odnosu na pitanje je li dupliranje postupaka moglo biti predvidljivo za podnosioca predstavke, Evropski sud je naglasio da je on, nakon što se u više navrata nasilnički ponašao prema članovima svoje porodice, morao biti svestan da će takvo ponašanje imati posledice u vidu pokretanja prekršajnog postupka na temelju Zakona o zaštiti od nasilja u obitelji zbog pojedinačnog događaja nasilja, te pokretanje krivičnog postupka zbog trajnog i ponavljajućeg nasilničkog ponašanja u porodici, kako je određeno Kaznenim zakonom.

Što se tiče načina vođenja postupaka, krivični sud je uzeo u obzir sve prethodne presude donesene u prekršajnim postupcima te je koristio određene materijalne dokaze iz tih postupaka. Stoga je Evropski sud zaključio da je saradnja i koordinacija dvaju sudova bila odgovarajuća, kao i da su ta dva postupka činila koherentnu celinu.

S obzirom na izrečene sankcije, Evropski sud je primetio da je krivični sud izričito naglasio da je podnosilac predstavke već bio kažnjen u pet prekršajnih postupaka te mu je u kaznu uračunao vreme koje je proveo u pritvoru na temelju osuda u prekršajnim postupcima. Prema tome, nacionalni sudovi osigurali su da izrečena kazna bude srazmerna težini počinjenog dela. Stoga se ne može reći da je podnosilac predstavke snosio prekomerni teret.

Razmatrajući povezanost dvaju postupaka u vremenu, Evropski sud je utvrdio da su u ovom predmetu nadležni domaći organi pokrenuli prekršajni postupak svaki put kad je došlo do izolovanog slučaja nasilja u porodici, a nakon što je niz događaja u razdoblju od približno 3 godine kulminirao, pokrenuli su poslednji prekršajni postupak, a otprilike mesec dana nakon toga i krivični postupak zbog krivičnog dela nasilničkog ponašanja u pordici u produženom trajanju. Evropski sud je stoga zaključio da su različiti postupci bili dovoljno povezani u vremenu da se naknadno pokretanje krivičnog postupka ne može smatrati protivnim članu 4. Protokola br. 7 uz Konvenciju.

Dakle, postupci koji su se vodili protiv podnosioca predstavke i izrečene kazne činili su koherentnu i srazmernu celinu kojom je omogućeno kažnjavanje kako pojedinačnih dela koje je on počinio tako i obrasca njegovog ponašanja na delotvoran, srazmeran i odvraćajući način. Stoga nije došlo do povrede člana 4 Protokola br. 7 uz Konvenciju.