Veliko veće je u presudi donetoj 26. juna 2012. godine (osnovna presuda) jednoglasno utvrdilo da su povređeni članovi 8 i 13 Konvencije, u suštini usled dugotrajnog propusta slovenačkih vlasti da urede boravišni status podnosilaca predstavke nakon njihovog nezakonitog „brisanja“ iz Registra boravišta i da im pruže adekvatno obeštećenje.

Usled toga su ne samo podnosioci ove predstavke već i veliki broj drugih lica bili i još uvek bivaju pogođeni tom merom.

Veliko veće je naglasilo da se šest podnosilaca predstavke, koji nisu posedovali nijednu slovenačku identifikacionu ispravu, usled „brisanja“ našlo u pravnom vakumu, a time i u situaciji ugroženosti, pravne neizvesnosti i nesigurnosti tokom dugog perioda vremena. Gubitak pravnog statusa koji je usledio nakon njihovog „brisanja“ je imao značajne materijalne posledice. S obzirom na to da podnosioci predstavke nisu bili unapred obavešteni da će biti „izbrisani“ i da su sasvim slučajno saznali za svoju situaciju, postojala je višeslojna uzročno posledična veza između nezakonite mere i materijalne štete koju su pretrpeli. Sud je, shodno tome, razmatrao pravo podnosilaca predstavke na pravično zadovoljenje na ime materijalne štete, po dva osnova.

Na ime naknade za izmaklu dobit u prošlosti dosudio je socijalna davanja (svakom podnosiocu predstavke) i dečji dodatak (dvoje podnosilaca predstavke). Nije dosudio iznos na ime naknade za stanovanje jer je u skladu sa slovenačkim zakonom na snazi od 2003. godine naknada za stanovanje bila uslovljena slovenačkim državljanstvom, a podnosioci predstavke nisu uspeli da dokažu da bi ispunili uslove za dobijanje državljanstva iz prethodnog zakona. Što se tiče drugog osnova za naknadu materijalne štete – izmakle buduće dobiti – Sud nije dosudio naknadu u pogledu prava na penziju jer je usvajanje zahteva podnosilaca predstavke u pogledu socijalnih naknada isključivalo bilo kakav zahtev u tom pogledu.

Sud je odlučio da presudom od 12. marta 2014. godine, primeni postupak pilot presude u skladu sa članom 46 Konvencije i pravilom 61 Poslovnika Suda i naložio tuženoj Državi da uvede opštu meru i ad hoc mehanizam za obeštećenje na nacionalnom nivou u roku od godinu dana od izricanja osnovne presude.

Sud je konstatovao da tužena Država nije uspostavila ad hoc mehanizam za obeštećenje na nacionalnom nivou u roku od godinu dana od dana izricanja osnovne presude. Ona, međutim, nije osporavala neophodnost opštih mera na nacionalnom nivou. Veliko veće je u tom pogledu s dužnom pažnjom uzelo u obzir činjenicu da će zakon o uspostavljanju ad hoc mehanizma za obeštećenje stupiti na snagu 18. juna 2014. Na osnovu tog zakona će biti uvedena naknada u vidu određenog iznosa za svaki mesec „izbrisanosti“, kao i mogućnost za podnošenje zahteva za dodatnu naknadu. Činilo se da je ovo rešenje prikladno.

Konačno, Sud je takođe smatrao da je bitno da u kontekstu sistemskih, strukturnih i sličnih povreda uzme u obzir mogući priliv sličnih predmeta i ubuduće, a u cilju sprečavanja gomilanja ovakvih predmeta. Štaviše, pred Sudom se trenutno nalazi 65 predmeta koje je iniciralo više od 1.000 osoba. Stoga je Veliko veće odlučilo da odloži razmatranje sličnih predstavki do usvajanja mera za obeštećenje o kojima je reč.