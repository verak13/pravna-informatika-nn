Predmet je započet predstavkom (br. 48939/99) protiv Republike Turske koju su Sudu podneo turski državljanin G. Mašala Enerildiz, januara 1999. godine.

Podnosilac predstavke je rođen 1955. godine i sada živi u oblasti Širvan. U vreme događaja je živeo sa 12 bliskih rođaka u sirotinjskoj četvrti Kazim Karabekira, u istanbulskoj četvrti Imranije, gde se preselio nakon što je napustio radno mesto seoskog čuvara u jugoistočnoj Turskoj.

Od ranih sedamdesetih se u četvrti Hekimbaši, sirotinjskoj četvrti pored Kazim Karabekira, nalazi deponija komunalnog otpada. Gradsko veće Istanbula je januara 1960. godine dobilo na 99 godina pravo na korišćenje zemljišta koje je bilo vlasništvo Komisije za šumarstvo (pa time i države). Zemlja se nalazi na padini, koja gleda na dolinu, površine oko 35 hektara, a od 1972. godine se koristi kao deponija smeća za više gradskih četvrti Istanbula pod kontrolom gradskog veća, shodno tome i državnih vlasti. Kada se počelo s korišćenjem deponije, u toj oblasti nije živeo niko, a najbliža naselja su bila udaljena oko tri i po kilometra. Međutim, oko deponije je postepeno nicalo divlje naselje koje je kasnije preraslo u sirotinjsku četvrt Imranije.

Prema službenom planu oblasti Hekimbaši i Kazim Karabekir, koga je sačinila Tehnička služba Mesnog veća Imranije, kuća podnosioca predstavke izgrađena je na uglu ulica Dereboju i Gerze. Taj deo naselja nalazio se odmah pored deponije komunalnog otpada, a od 1978. godine je bio pod kontrolom mesnog gradonačelnika koji je bio podređen mesnom veću. Deponija Imranije više ne postoji. Mesno veće je dalo da bude nanesen sloj zemlje i da se ugrade odušci. Pored toga, trenutno se radi na pripremi prostornih planova za naselja Hekimbaši i Kazim Karabekir. Mesno veće je na velikom delu bivše deponije zasadilo drveće i izgradilo sportske terene.

Na lokaciji je 28. aprila 1993. godine, oko 11.00 sati, došlo do eksplozije metana. Nakon što je rastući pritisak izazvao klizanje terena, erupcija brda smeća je zatrpala oko deset kuća na padini ispod njega, uključujući i dom podnosioca predstavke. U nesreći je poginulo ukupno 39 ljudi. U istrazi koja je usledila, Ministarstvo unutrašnjih poslova naložilo je Upravnoj istražnoj jedinici da prouči okolnosti nesreće kako bi se ustanovilo da li bi trebalo pokretati postupak protiv dvojice gradonačelnika, g. Sezena i g. Ektema. Dok je trajao upravni postupak, tužilac je naložio komisiji sastavljenoj od tri veštaka – profesora niskogradnje sa tri različita univerziteta, da odredi kako bi odgovornost za nesreću mogla da se podeli između javnih vlasti i oštećenih. Javni tužilac je maja 1993. godine doneo rešenje o odbacivanju nadležnosti ratione personae u odnosu na upravne organe koji su smatrani odgovornim, to jest Gradskog veća Istanbula, Mesnog veća Imranije, Ministarstva životne sredine i premijera u vladi za period od 1974. do 1993. godine.
Što se tiče moguće odgovornosti stanara sirotinjskog naselja – uključujući i podnosioca predstavke – koji ne samo da su bili oštećeni, već i okrivljeni prema članu 455 stav 2 Krivičnog zakonika.

Glavni inspektor je na kraju zaključio da je za smrt dvadesetišest ljudi i povređivanje još jedanaestoro (po podacima koji su tada bili dostupni) 28. aprila 1993. godine bilo posledica propuštanja dvojice gradonačelnika da preduzmu odgovarajuće radnje u vršenju svoje dužnosti i da bi ih trebalo pozvati na odgovornost za nesavesno postupanje.

Podnosilac predstavke je nakon toga podneo Upravnom sudu u Istanbulu (u daljem tekstu: sud) odštetni zahtev protiv pomenuta četiri organa u svoje ime i u ime troje preživele dece. U svom zahtevu on je naveo da su njihovi propusti učinjeni nesavesnim postupanjem imali za posledicu smrt članova njegove porodice i uništenje njegove kuće i kućnih stvari. Sud je presudu izrekao 30. novembra 1995. godine. Obeštećenje koje je dodeljeno nije isplaćeno do momenta donošenja presude ESLJP.

Što se tiče krivičnog postupka protiv szanovnika sirotinjskog naselja, 24. aprila 2003. godine javni tužilac Istanbula je odlučio da suspenduje pokretanje krivične istrage protiv stanovnika, uključujući i podnosioca predstavke, a četiri dana kasnije je nastupila zastara krivičnog postupka.


Podnosilac predstavke je tvrdio da su državne vlasti odgovorne za smrt njegovih rođaka i za uništenje njihove imovine kao posledice eksplozije metana 28. aprila 1993. godine na istanbulskoj deponiji smeća Imranije, kao i da upravni postupak koji je obavljen u vezi s njihovim slučajem nije zadovoljio uslove pravičnosti i suđenja bez odlaganja propisanih stavom 1 člana 6 Konvencije.

Predstavka je dodeljena Prvom veću Suda, koje je juna 2002. godine izreklo presudu u kojoj je s pet glasova za i dva protiv odlučilo da je postojala povreda člana 2 Konvencije, odlučilo jednoglasno da nije bilo potrebno razmatrati žalbe u vezi sa članom 6 stav 1 i članovima 8 i 13 Konvencije, i sa četiri glasa za i tri protiv, da je postojala povreda člana 1 Protokola br. 1. Uz presudu su priložena i delimično izdvojena mišljenja g. Kazadevala, g. Tjurmena i g. Marusta. Turska je septembra 2002. godine tražila da se predmet uputi Velikom veću. Panel sudija Velikog veća je 6. novembra 2002. godine odlučio da prihvati taj zahtev.

Veliko veće je u presudi od 30.11.2004 zaključilo da je član 2 Konvencije povređen u materijalnom aspektu, zbog propusta da se preduzmu odgovarajući koraci kako bi se sprečila smrt nesrećnim slučajem devetoro članova porodice podnosioca predstavke, kao i da je po postojala povreda člana 2 Konvencije u njegovom procesnom aspektu, zbog nepostojanja odgovarajuće zakonske zaštite prava na život. Takođe, zaključilo je da je postojala povreda člana 1 Protokola br. 1, kao i člana 13 Konvencije u vezi s tužbom po materijalnom aspektu člana 2 i povreda člana 13 Konvencije u vezi s tužbom po članu 1 Protokola br. 1; Takođe, Veliko veće je odličilo da se ne javljaju nikakva odvojena sporna pitanja po stavu 1 člana 6 ili po članu 8 Konvencije.