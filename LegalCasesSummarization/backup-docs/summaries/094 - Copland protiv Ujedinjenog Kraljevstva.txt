Postupak u ovom predmetu je pokrenut predstavkom protiv Ujedinjenog Kraljevstva Velike Britanije i Severne Irske koju je Sudu podnela gospođa Lynette Copland (podnositeljka predstavke), krajem maja 2000.godine. Podnositeljka se žalila na praćenje njenih telefonskih razgovora, e-mail prepiske i korišćenja interneta, pozivajući se na članove 8 i 13 Konvencije.

Podnositeljka je rođena 1950.godine i živi u mestu Llanelli u Walesu. Godine 1991. ona se zaposlila u jednom Koledžu koji je telo ustanovljeno zakonom i kojim upravlja država. Kasnije je imenovana za ličnog asistenta direktora. Godine 1998. bila je na godišnjem odmoru i tom prilikom posetila kampus Koledža sa direktorom, muškarcem. Naknadno je saznala kako je zamenik direktora kontaktirao kampus aludirajući na njen neprimeren odnos između nje i direktora.Dok je radila na Koledžu, zamenik direktora je naložio praćenje njenih telefonskih poziva, e-mail prepiske i korišćenja interneta. Vlada je tvrdila da je svrha tog praćenja bila da se utvrdi da li je podnositeljka prekomerno koristila službena sredstva u privatne svrhe.

NAVODNA POVREDA ČLANA 8 KONVENCIJE
- Svako ima pravo na poštovanje privatnog i porodičnog života i prepiske.
Podnositeljka nije prihvatila tvrdnju Vlade da njeni e-mailovi nisu čitani i da telefonski razgovori nisu slušani i tvrdila je da je Vlada u stvari priznala praćenje, kao i da je mešanje bilo nezakonito s obzirom da su relevantni zakoni usvojeni tek 2000.godine. Tvrdila je da ponašanje Koledža nije bilo ni svrsishodno ni srazmerno. Stav Suda je da podnositeljka nije dobila upozorenje da će biti praćena pa je razumno očekivala privatnost poziva koje je upućivala sa svog poslovnog telefona. Sud smatra da je došlo do uplitanja u njen privatni život tako da je došlo do povrede člana 8 Konvencije.

NAVODNO KRŠENJE ČLANA 13 KONVENCIJE
- Pravo na delotvoran pravni lek.
S obzirom na svoju odluku vezano za kršenje člana 8 Konvencije, Sud smatra da nije neophodno da ispita prigovor u odnosu na član 13.

PRIMENA ČLANA 41 KONVENCIJE
- Pravično zadovoljenje oštećenoj stranci.
Sud je jednoglasno utvrdio da tužena Država ima da isplati podnositeljki određene iznose na ime nematerijalne štete, troškova i izdataka, kao i sve poreze koji su plativi na navedene iznose, a odbija ostatak zahteva podnositeljke za pravično zadovoljenje.