Podnositelj je švedski državljanin, Eie Enhorn, rođen 1947. godine. Podnositelj je homoseksualac. Godine 1994. otkriveno je da je zaražen HIV virusom i da ga je preneo devetnaestogodišnjaku s kojim je prvi put imao polni odnos 1990. godine.
Dana 2. februara 1995. godine, okružni zdravstveni ispektor, sa kojim je podnosilac kontaktirao u vezi svog zdravstvenog stanja i HIV infekcije, i sa kojim se više puta u tu svrhu sastao, podneo je okružnom Upravnom sudu (lansratten) predlog za pokretanje sudskog naloga kojim će podnositelj tri meseca biti zadržan u obaveznoj bolničkoj izolaciji, u skladu sa članom 38. Zakona o zaraznim bolestima iz 1988. godine, pošto se podnosilac predstavke nije pojavio na 5 sastanaka zakazanih u oktobru i novembru 1994. godine.
Presudom od 16. februara 1995. godine utvrđeno je da podnositelj nije poštovao mere koje je preporučio okružni zdravstveni ispektor sa ciljem sprečavanja širenja HIV infekcije, te da se naređuje zadržavanje podnosioca u obaveznoj izolaciji do tri meseca, u skladu sa članom 38. Zakona iz 1988. godine. Nakon toga, odluke o produživanju lišavanja slobode (zadržavanju u izolaciji) donošene su u kontinuitetu svakih šest meseci do 12. decembra 2001. godine. On je u nekoliko navrata uspeo da se sakrije kao bi izbegao da bude u izolaciji, te je njegovo stvarno lišavanje slobode bilo u više intervala. Dana 12. decembra 2001. godine okružni Upravni sud je odbio dalje produžiti zahtev za produžavanjem sudskog naloga jer je mesto boravka podnosioca bilo nepoznato, usled čega nisu bile dostupne informacije o njegovom ponašanju, zdravstvenom stanju i dr. Čini se da je od 2002. godine njegovo mesto boravka poznato, međutim, nadležni okružni zdravstveni ispektor ocenio je da ne postoje osnove da se podnosilac predstavke stavlja u izolaciju protiv njegove volje.

Podnositelj se žalio da je nalog za obaveznu izolaciju i smeštaj u bolnicu protiv njegove volje povreda člana 5, stav 1 Konvencije.

Sud je zaključio da osnovni kriterijumi prilikom ocenjivanja «zakonitosti» pritvora nekog lica «da bi se sprečilo širenje zaraznih bolesti» uključuju sledeće: da li je širenje zarazne bolesti opasno po javno zdravlje ili bezbednost i da li lišenje slobode zaraženog lica predstavlja krajnju meru kako bi se sprečilo širenje zaraze jer su razmotrene manje stroge mere i jer je zaključeno da su nedovoljne da bi zaštitile javni interes. Kada ovi kriterijumi nisu više ispunjeni, prestaje da postoji osnov za lišenje slobode. U pogledu ovog slučaja, nesporno je da je prvi kriterijum bio ispunjen jer je virus HIV predstavljao a i dalje predstavlja opasnost po javno zdravlje i bezbednost. Nesporno je da se podnosilac nije pridržavao uputstava koja je okružni zdravstveni inspektor izdao 1. septembra 1994. i po kojima je trebalo da ponovo ode kod svog lekara i da se pojavljuje na sastancima koje je zakazivao okružni zdravstveni inspektor. Ipak, Sud zaključuje da prinudna izolacija podnosioca nije predstavljala krajnju meru s ciljem sprečavanja širenja virusa HIV jer nisu razmotrene manje stroge mere za koje bi se utvrdilo da su nedovoljne da zaštite javni interes. Štaviše, Sud smatra da vlasti nisu uspele da uspostave pravednu ravnotežu između potrebe da obezbede neširenje virusa HIV-a i prava podnosioca na slobodu kada su nalagale produžavanje prinudne izolacije podnosioca tokom perioda od skoro sedam godina, zbog čega je ukupno bio prinudno hospitalizovan skoro godinu i po dana.
Shodno tome, Sud je utvrdio da je povređen član 5 stav 1 Konvencije.