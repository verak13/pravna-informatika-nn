Preduzeće Delfi AS, koje je podnelo predstavku, bilo je vlasnik jednog od najvećih informativnih internet portala u Estoniji. Posle objavljivanja članka o jednom trajektnom preduzeću na portalu podnosioca predstavke 2006. godine, veći broj čitalaca je ispod članka ostavio komentare, u kojima je uputio lične pretnje i uvrede vlasniku trajektnog preduzeća. Protiv preduzeća koje je podnelo predstavku pokrenut je postupak zbog klevete i njemu je na kraju naloženo da plati naknadu štete u iznosu od 320 evra.

Iako je Delfi AS vrlo brzo nakon prijave preduzeća i njegovog vlasnika, na koje su se komentari odnosili, uklonio sporne komentare, odluka domaćih sudova bila je da ono jeste odgovorno, jer su sporni komenatri bili vidljivi šest nedelja, uprkos tome da na portalu u sekciji za postavljanje komentara postoji dokument koji se odnosi na objavljivanje komentara i koji uključuje i infomaciju da će objavljivanje neprimerenih i uvredljivih komentara biti sprečeno, što se nije desilo.

Veće Suda je jednoglasno utvrdilo da nije došlo do povrede člana 10 u presudi izrečenoj 10. oktobra 2013. godine (pogledati presudu Delfi As protiv Estonije od 10.10.2013), te da se princip slobode izražavanja ne može primeniti nakon što je pravo za objavljivanje nekog sadržaja (u ovom slučaju neprimerenog i uvredljivog) ograničeno.

Predmet je na zahtev preduzeća koje je podnelo predstavku 17. februara 2014. prosleđen Velikom veću.

Ovo je bio prvi predmet u kojem je Sud morao da razmotri pritužbu u vezi sa izražavanjem korisnika interneta. Imajući u vidu važne prednosti koje internet može doneti u ostvarivanju slobode izražavanja, Sud je ponovio da pravna odgovornost za klevetu i druge vrste nezakonitog govora, u načelu, mora biti zadržana i predstavljati delotvoran pravni lek za povrede prava ličnosti.

Sud je napomenuo da su sporni komentari u ovom predmetu predstavljali govor mržnje i neposredno podstrekavanje na nasilje, da je informativni portal preduzeća koje je podnelo predstavku jedan od najvećih internet medija u zemlji i da je kontroverzan karakter komentara koje je privlačio bio od značaja za javnost. Stoga je ovaj predmet razmatran u meri u kojoj se odnosi na ocenu „dužnosti i odgovornosti“ informativnih internet portala, u svetlu člana 10, st. 2, u slučaju kada oni iz ekonomskih razloga obezbeđuju platformu za komentare korisnika o ranije objavljenom sadržaju, a neki se korisnici služe očigledno nezakonitim oblicima govora.

Sud je bio uveren da je, na osnovu domaćih pravnih instrumenata bilo predvidljivo da izdavač medija koji, iz ekonomskih razloga, ima informativni internet portal može, u skladu sa domaćim pravom, u načelu, odgovarati za postavljanje očigledno nezakonitih komentara na svom informativnom portalu. Preduzeće koje je podnelo predstavku je kao profesionalni izdavač zapravo bilo u položaju da proceni opasnosti vezane za svoje aktivnosti i moralo je biti u stanju da predvidi pravne posledice koje bi one mogle sa sobom nositi. Stoga je zadiranje o kojem je reč bilo „propisano zakonom“ u značenju člana 10 Konvencije.

U pogledu nužnosti zadiranja u slobodu preduzeća koje je podnelo predstavku da saopštava informacije, Sud je posebnu težinu pridao profesionalnom i komercijalnom karakteru informativnog portala podnosioca predstavke, kao i činjenici da je ovo preduzeće imalo ekonomski interes da objavljuje komentare. Štaviše, samo je preduzeće koje je podnelo predstavku imalo tehničke mogućnosti da menja ili briše komentare objavljene na informativnom portalu. Imajući to u vidu, uloga preduzeća koje je podnelo predstavku u objavljivanju komentara o člancima na njegovom portalu nije se svodila samo na ulogu pasivnog pružaoca tehničkih usluga.

Što se tiče pitanja da li bi pravna odgovornost samih autora komentara mogla predstavljati alternativu za pravnu odgovornost ovog informativnog internet portala, Sud je podsetio da se mora uspostaviti ravnoteža između anonimnosti na internetu, uprkos činjenici da ona predstavlja značajnu vrednost, i ostalih prava i interesa. Prilikom donošenja ovog zaključka imao je u vidu interes korisnika interneta da ne otkrivaju svoj identitet, ali je istakao da postoje i izuzetno negativne posledice koje neograničeno širenje informacija na internetu ponekad može da ima. Sud se u tom pogledu pozvao na presudu Evropskog suda pravde u kojoj je taj sud utvrdio da su osnovna prava nekog pojedinca po pravilu važnija od ekonomskih interesa firmi koje rukovode internet pretraživačima i interesa ostalih korisnika interneta. Štaviše, internet omogućava različite stepene anonimnosti, pri čemu su provajderi ponekad jedini koji su u stanju da identifikuju korisnike interneta koji žele da u javnosti ostanu anonimni. Neizvesna delotvornost mera koje omogućuju utvrđivanje identiteta autora komentara, kao i to što na internet portalu nisu postojali instrumenti koji bi žrtvi govora mržnje omogućili da na delotvoran način tuži autore komentara, u ovom slučaju potkrepljuju stav domaćih sudova da je oštećeni morao da ima mogućnost da tuži preduzeće koje je podnelo predstavku ili autore komentara.

Kada je reč o merama koje je preduzeće koje je podnelo predstavku preduzelo protiv objavljivanja nezakonitih komentara na svom portalu, obaveza velikih informativnih portala da preduzimaju delotvorne mere kako bi ograničili širenje govora mržnje i govora kojim se podstrekava na nasilje ne može se izjednačiti sa „privatnom cenzurom“. Zapravo, mogućnost potencijalne žrtve takvog govora da kontinuirano prati internet je znatno manja od mogućnosti velikog komercijalnog informativnog internet portala da spreči postavljanje nezakonitih komentara ili da ih ukloni. Određeni mehanizmi za uklanjanje komentara koji predstavljaju govor mržnje ili govor kojim se podstrekava na nasilje koji su postojali na internet stranici preduzeća koje je podnelo predstavku, a koji su u mnogim slučajevima mogli funkcionisati kao odgovarajući mehanizam za ostvarivanje ravnoteže između prava i interesa svih uključenih strana, međutim, nisu u konkretnim okolnostima ovog predmeta bili dovoljni, jer su nezakoniti komentari na portalu bili dostupni šest nedelja.

U pogledu pitanja da li je mešanje u pravo na slobodu izražavanja bilo nužno u demokratskom društvu, Sud je naglasio da govor mržnje izražen u komentarima korisnika ne uživa zaštitu člana 10. Konvencije. No, u ovom je predmetu Sud je trebalo da oceni da li su domaći sudovi, time što su utvrdili podnositeljevu odgovornost za komentare korisnika, povredili pravo na deljenje informacija, zajamčeno članom 10. Konvencije.

Sud je razmatrao četiri ključna aspekta: kontekst u kojem su komentari napisani, odgovornost autora komentara kao alternativa podnositeljevoj odgovornosti, koraci koje je podnositelj poduzeo radi otklanjanja komentara i posledice domaćeg postupka za Delfi.

Sud je pridao veliku pažnju činjenici da su komentari bili ekstremni, ali i činjenici da je Delfi profesionalno vođeni novinski portal kojem je bilo u cilju privući što više komentara na objavljene članke, jer je od toga imao finansijsku korist. Sami autori komentara nisu mogli izmeniti ili izbrisati svoje komentare, već je to mogao samo Delfi, pa ni iz tog razloga nije prihvaćen argument podnositelja da je njegova uloga bila ograničena samo na tehničko, pasivno pružanje usluge.

Drugo, podnositelj nije osigurao realnu mogućnost da autori komentara za njih odgovaraju, jer je omogućio čitaocima da objavljuju komentare na članke bez prethodne registracije, odnosno nije uspostavio instrumente pomoću kojih bi se identifikovali autori komentara protiv kojih bi žrtva govora mržnje mogla podneti tužbu.

Treće, koraci koje je poduzeo Delfi radi uklanjanja komentara nisu bili dovoljni. Mehanizmi koje je Delfi imao za filtriranje i uklanjanje govora mržnje i podsticanja na nasilje su zakazali, zbog čega su komentari bili vidljivi idućih šest nedelja. Sud je smatrao da podnositeljeva obveza da bez odgode ukloni komentare sa stranice, bez posebnog zahteva žrtve ili trećih osoba nije bila neproporcionalna, imajući u vidu da je veliki komercijalni portal poput Delfija imao dovoljno mogućnosti da nadzire njihov sadržaj.

Konačno, Sud je zaključio kako posledice domaćeg postupka za podnositelja nisu bile velike – morao je da plati 320 eura, što za takav portal nije velik iznos. Popularnost portala nije pala, naprotiv, broj komentara je porastao. Sa svoje strane, Delfi je uspostavio tim moderatora koji rediguju komentare, a uspostavljen je i mehanizam registracije pre ostavljanja komentara.

U skladu sa članom 45 stav 2 Konvencije i Pravilom 74 stav 2 Poslovnika Suda, uz presudu su priložena
sljedeća izdvojena mišljenja:
(a) zajedničko izdvojeno mišljenje sudija Raimondi, Karakas, De Gaetano and Kjølbro;
(b) izdvojeno mišljenje sudije Zupančič;
(c) zajedničko izdvojeno mišljenje sudija Sajó

Imajući u vidu navedeno, Veliko veće suda presudilo je da je utvrđivanje podnositeljeve odgovornosti od strane estonskih sudova bilo opravdano i proporcionalno ograničenje slobode izražavanja portala, zbog čega nije došlo do povrede člana 10. Konvencije.