Predstavku je podneo francuski državljanin Fabris Gardel, rođen 1962, koji se nalazi u zatvoru zbog silovanja maloletnog lica, na izdržavanju kazne na koju je osuđen 2003. godine, nakon što je 1997. godine protiv njega podneta krivična prijava.
U Francuskoj je 2004. godine ustanovljen registar lica osuđenih za seksualne delikte (FIJAIS).
U novembru 2005. godine, Gardelu je dostavljeno pismeno obaveštenje o upisu njegovih podataka u ovaj registar, zbog presude koja mu je izrečena.

On se obratio ESLJP pozivajući se na povredu člana 7, u smislu retroaktivne primene zakona i člana 8, u smislu kršenja prava na poštovanje privatnog i porodičnog života.
Sud je odbacio deo predstavke koji se odnosi na kršenje člana 7 u smislu upisa njegovih podataka u FIJAIS bazu podataka, jer se njegovo registrovanje u bazi odnosi na presudu po kojoj je osuđen 2003. godine na zatvorsku kaznu dužu od 5 godina zbog seksualnog delikta (u bazu se upisuju sva lica osuđena na zatvorsku kaznu dužu od 5 godina za teška dela u oblasti seksualnih delikata).
U odnosu na kršenje člana 8, koje se odnosi na upis njegovih ličnih podataka u bazu podataka FIJAIS, utvrđeno je da ona sadrži podatke o ličnosti, ali da se ti podaci čuvaju na adekvatan način, kao i da je definisano na koji način i pod kojim uslovima se ovi podaci brišu iz evidencije. Stoga, nije bilo kršenja člana 8 Konvencije.