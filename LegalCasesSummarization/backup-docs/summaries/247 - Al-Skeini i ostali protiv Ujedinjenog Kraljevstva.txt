Dana 20. marta 2003. godine oružane snage Sjedinjenih Američkih Država, Ujedinjenog Kraljevstva i njihovih koalicionih partnera ušle su u Irak sa ciljem da smene režim Baas partije koja je u to vreme bila na vlasti. Dana 1. maja 2003. godine glavne borbene operacije proglašene su završenim. Sjedinjene Američke Države i Ujedinjeno Kraljevstvo su formirali Koalicionu privremenu vlast “sa zadatkom privremenog vršenja ovlašćenja vlade”. Ta ovlašćenja uključivala su i poslove bezbednosti u Iraku. Period ove vlasti trajao je do 28. juna 2004. godine, kada su sva ovlašćenja za upravljanje Irakom prešla na Iračku prelaznu vladu te kada je prestala da postoji Koaliciona privremena vlast.

Tokom ovog perioda, Ujedinjeno Kraljevstvo komandovalo je vojnom divizijom – Multinacionalna divizija (jugoistok) – koja je obuhvatala provinciju Al-Basra. Počevši od 1. maja 2003. godine, odgovornost za održavanje bezbednosti i podršku civilnoj upravi u pokrajini Al-Basra preuzele su britanske snage. Podnosioci predstavke bili su bliski srodnici šest iračkih državljana ubijenih u Basri 2003. godine, tokom ovog perioda.
Srodnici prvog, drugog i četvrtog podnosioca predstavke zadobili su smrtonosne povrede vatrenim oružjem kada su britanski vojnici otvorili vatru jer su navodno verovali da su sami napadnuti ili u neposrednoj opasnosti. Supruga trećeg podnosioca predstavke ubijena je nakon što je navodno upala u unakrsnu vatru tokom razmene vatre između britanske patrole i nepoznatih naoružanih lica. U svakom od ova četiri slučaja, bilo je odlučeno – u prva tri slučaja od strane starešina vojnika, a u slučaju četvrtog podnosioca predstavke od strane Specijalnog istražnog odeljenja Kraljevske vojne policije – da incident spada pod Pravila službe britanske vojske te da nije potrebna dalja istraga.

Sina petog podnosioca predstavke pretukli su britanski vojnici koji su ga osumnjičili za pljačkanje, te je bio primoran da uđe u reku u kojoj se utopio. Iako je Specijalno istražno odeljenje otvorilo istragu te je četvorici vojnika suđeno za ubistvo iz nehata na vojnom sudu, oni su oslobođeni nakon što ključni svedok optužbe nije bio u stanju da ih identifikuje.

Sin šestog podnosioca predstavke, Baha Mousa, preminuo je od gušenja u britanskoj vojnoj bazi, sa višestrukim povredama po telu. Specijalno istražno odeljenje odmah je pozvano da sprovede istragu. Šesti podnosilac predstavke pokrenuo je parnični postupak protiv Ministarstva odbrane, koji se završio u julu 2008. godine formalnim i javnim priznanjem odgovornosti i isplatom naknade u visini od 575.000 funti. Ministar je najavio da će se o smrti sina podnosioca predtsavke sprovesti javna istraga.
Međutim, 2004. godine Državni sekretar za odbranu odlučio je da se ne sprovode nezavisne istrage šest smrtnih slučajeva, i da se ne prihvati odgovornost odnosno da se ne isplati naknada. Podnosioci predstavke tražili su sudsko preispitivanje takve odluke. Slučaj je na kraju dospeo pred Gornji dom Britanskog parlamenta, koji je prihvatio da je slučaj Baha Mouse u nadležnosti Ujedinjenog Kraljevstva s obzirom na to da se zlostavljanje desilo u okviru britanske vojne baze. Taj predmet je stoga vraćen prvostepenom sudu na ponovno razmatranje pitanja da li je sprovedena adekvatna istraga njegove smrti. Kada su u pitanju ostali smrtni slučajevi, Gornji dom je smatrao da ga odluka Evropskog suda u predmetu Banković i drugi protiv Belgije i drugih ((odluka) [GC], br. 52207/99, 12. decembar 2001. godine) obavezuje da utvrdi da Ujedinjeno Kraljevstvo nije nadležno.

Pravo – Član 1 (mesna nadležnost):
Obaveza države ugovornice da obezbedi prava i slobode iz Konvencije bila je ograničena na lica koja su u njenoj “nadležnosti”, što je primarno teritorijalni koncept. Radnje koje su izvršene ili koje proizvode dejstvo van teritorije države mogle su predstavljati vršenje nadležnosti samo u izuzetnim okolnostima. Sudska praksa Suda ukazuje na to da bi takve okolnosti mogle da postoje u slučaju kada lica koja deluju u ime države vrše vlast ili kontrolu nad pojedincem van predmetne teritorije. U ovu kategoriju spadaju radnje diplomatskih i konzularnih predstavnika, vršenje ekstrateritorijalnih javnih ovlašćenja uz agreman, po pozivu ili uz saglasnost predmetne strane vlade, ili na kraju, ekstrateritorijalna upotreba sile od strane lica koja deluju u ime države sa ciljem da pojedinca stave pod svoju kontrolu. Izuzetne okolnosti takođe bi mogle nastati kada bi, kao posljedica zakonite ili nezakonite vojne akcije, država ugovornica vršila delotvornu kontrolu nad područjem van nacionalne teritorije ili neposredno, sopstvenim oružanim snagama, ili posredstvom podređene lokalne uprave.

U predmetu podnosilaca predstavke, nakon odlaska sa vlasti režima Baas partije i do stupanja na vlast Iračke prelazne vlade, Ujedinjeno Kraljevstvo je (zajedno sa Sjedinjenim Američkim Državama) u Iraku preuzelo vršenje nekih javnih ovlašćenja koja inače vrši suverena vlast. Konkretno, preuzeta je vlast i odgovornost za održavanje bezbednosti u jugoistočnom Iraku. U ovim izuzetnim okolnostima, Ujedinjeno Kraljevstvo je, posredstvom svojih vojnika angažovanih u bezbednosnim operacijama u Basri tokom predmetnog perioda, vršilo vlast i kontrolu nad pojedincima koji su ubijeni tokom tih bezbednosnih operacija. Srodnici svih podnosilaca predstavke poginuli su tokom relevantnog perioda. Uz izuzetak supruge trećeg podnosioca predstavke, nije bilo osporeno da su njihove smrti uzrokovane radnjama britanskih vojnika u toku vršenja bezbednosnih operacija u gradu Basra ili u vezi sa njima. Stoga je postojala pravna povezanost u pogledu nadležnosti u njihovim slučajevima. Iako se nije znalo koja je strana ispalila metak koji je rezultovao smrću supruge trećeg podnosioca predstavke, ona je poginula u toku bezbednosnih operacija Ujedinjenog Kraljevstva dok su britanski vojnici vršili patrolu u blizini doma trećeg podnosioca predstavke, uključivši se u smrtonosnu razmenu vatre, tako da je i u njenom slučaju postojala pravna povezanost u pogledu nadležnosti.
Zaključak: u okviru nadležnosti (jednoglasno).

Član 2 (procesni aspekt):
Procesna obaveza po članu 2 morala se primeniti realistično kako bi se u obzir uzeli praktični problemi sa kojima su se suočavali istražitelji u stranom i neprijateljskom području u vreme neposredno nakon invazije i rata. Ipak, činjenicom da je Ujedinjeno Kraljevstvo učestvovalo u formiranju privremen vlasti podrazumevalo je da je, da bi istraga radnji koje su navodno počinili britanski vojnici bila delotvorna, naročito važno da je istražni organ bio operativno nezavisan, i da se tako doživljavao.

Bilo je jasno da istrage o pucnjavi u slučaju srodnika prvog, drugog i trećeg podnosioca predstavke nisu ispunile uslove iz člana 2, pošto je istražni postupak u celosti ostao unutar vojnog lanca komande, te bio ograničen na uzimanje izjava od vojnika koji su učestvovali u incidentima. Isto tako, iako je Specijalno istražno odeljenje sprovelo istragu o smrti brata četvrtog podnosioca predstavke i sina petog podnosioca predstavke, to nije bilo dovoljno da se ispune uslovi iz člana 2, s obzirom na to da Specijalno istražno odeljenje tokom relevantnog perioda nije bilo operativno nezavisno. Uz to, u slučaju četvrtog podnosioca predstavke postojao je visok rizik od kontaminiranih i nepouzdanih dokaza zbog dugih odugovlačenja u ispitivanju ključnih svjedoka od strane potpuno nezavisnog istražitelja. Štaviše, čini se da neki navodni očevici uopšte nisu bili ispitani od strane potpuno nezavisnog istražitelja. Delotvornost istrage u slučaju smrti sina petog podnosioca predstavke takođe izgleda da je bila ozbiljno narušena dugim odugovlačenjima koja su rezultovala time da se nekima od vojnika optuženim za učestvovanje više nije moglo ući u trag. Osim toga, uzak fokus krivičnog postupka bio je neadekvatan: u konkretnim okolnostima predmeta, u kojima je izgledalo da postoji makar prima facie dokaz da se maloletni sin podnosioca predstavke utopio kao rezultat zlostavljanja dok je bio u pritvoru britanskih vojnika koji su pomagali iračkoj policiji u borbi protiv pljačkanja, član 2 iziskivao je nezavisno ispitivanje, dostupno porodici žrtve i javnosti, širih pitanja odgovornosti države za smrt, uključujući i uputstva, obuku i nadzor nad vojnicima koji obavljaju zadatke kao što je ovaj neposredno nakon invazije. Suprotno tome, bližila se završetku puna, javna istraga o okolnostima Baha Mousine smrti. U svetlu te istrage, šesti podnosilac predstavke više nije bio žrtva bilo kakve povrede procesne obaveze po članu 2. Shodno tome, tužena država nije sprovela delotvornu istragu smrti rođaka prvih pet podnosilaca predstavke.
Zaključak: utvrđena je povreda (jednoglasno).