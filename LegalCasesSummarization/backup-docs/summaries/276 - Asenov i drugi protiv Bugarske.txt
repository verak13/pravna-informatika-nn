Podnosioci predstavke su Anton Assenov, rođen 1978.godine, i njegovi roditelji Fidanka Ivanova i Stefan Ivanov, svi državljani Bugarske, romskog porekla. Podnosioci predstavke tvrde da su žrtve povrede članova 3, 5, 6, 13, 14 i 25 Evropske konvencije za zaštitu ljudskih prava i sloboda.
Septembra 1992.godine, g.Assenova (koji je tada imao 14 godina) zatekao je kako se kocka na gradskoj pijaci i uhapsio policajac koji tada nije bio na dužnosti. Policajac ga je onda odveo do obližnje autobuske stanice i pozvao pomoć. Roditelji g.Asenova su bili zaposleni na stanici. U pokušaju da dokaže da je sam u mogućnosti da kazni sina, g.Ivanov ga je udario parčetom šper-ploče. Došla su još dva policajca, i prema rečima podnosilaca predstavke, udarali su dečaka pendrecima. Između roditelja i policajaca je izbio sukob, mada je g.Asenov izgleda bio miran i neagresivan. Policajci su njega i oca vezali lisicama i odveli u policijsku stanicu gde su držani oko dva sata i pušteni bez optužbe. G.Asenov tvrdi da su ga policajci u stanici tukli pištoljem-igračkom i pendrekom i da su ga udarali pesnicama u stomak. Njegovu majku su tukli pendrekom
Sutradan su podnosioci predstavke posetili stručnjaka sudske medicine, koji je zaključio da su modrice mogle biti nanete na način kako su tvrdili podnosioci.
Upravnik Oblasne direkcije je na žalbu gđe Ivanove odgovoio pisanim putem da je postupanje pripadnika policije bilo zakonito i da neće pokrenuti krivični postupak protiv njih.
Oblasno vojno tužilaštvo je takođe odlučilo da ne pokreće krivični postupak. Podnosioci su se žalili i Vrhovnom vojnom tužilaštvu, koje je, pregledavši dosije, takođe odbilo da pokrene krivični postupak protiv tuženih pripadnika policije.
Nakon nekoliko ponovljenih žalbi podnosilaca predstavke, kao i pritiska od strane ministarstva pravosuđa, Vrhovno vojno tužilaštvo je tražilo od Oblasnog vojnog tužilaštva da izvrši dopunske istražne radnje, u vidu ispitivanja nezavisnih svedoka. Podnosioci predstavke nisu bili obavešteni o njihovim rezultatima.
U januaru 1995.godine, tužilac u Šumenu je ispitivao g.Asenova u vezi sa istragom o nizu krađa i razbojništava. G.Asenov je držan u pritvoru u policijskoj stanici u Šumenu od jula 1995.godine do marta 1996.godine. Podnosilac je tvrdio da je držan u nehumanim uslovima.
Podnosioci su podneli predstavku Komisiji u septembru 1993.godine. Nepoznatog dana su predstavnici tužilaštva i policije posetili podnosioce i zatražili od njih da se izjasne da li su podneli predstavku Komisiji. Septembra 1995.godine drugi i treći podnosilac predstavke su kod javnog beležnika overili izjavu da nisu predali predstavku Komisiji.
Komisija je predstavku prihvatila juna 1996.godine. U svim izveštaju od jula 1997.godine izrazila je mišljenje u vezi sa događajima iz septembra 1992.godine da nije bilo kršenja člana 3 (16 glasova prema 19, da je postojala povreda člana 13 (jednoglasno) i da nije bilo povrede člana 6 (jednoglasno).
U vezi sa događajima posle 1995.godine, jednoglasno je izrazila mišljenje da nisu postojale povrede stava 1 člana 5 i člana 3, ali da jesu postojale povrede stavova 3 i 4 člana 5 i da Bugarska nije poštovala svoje obaveze u vezi sa članom 25.
Član 3: niko ne sme biti podvrgnut mučenju, ili nečovečnom ili ponižavajućem postupanju ili kažnjavanju.
Prilikom procene ponuđenih dokaza Komisija je uzela u obzir načelo da u slučajevima kada pojedinac tvrdi da je zadobio povrede u pritvoru Vlada ima obavezu da pruži potpuno i zadovoljavajuće objašnjenje kako je došlo do povreda.
Sud smatra da su modrice koje je pronašao lekar koji je pregledao g.Asenova navodile na zaključak da su njegove povrede, bilo da ih je nanela policija ili otac, dovoljno ozbiljne da bi predstavljale zlostavljanje po odredbama člana 3.
Sud smatra da lekarski nalaz, iskazi g.Asenova, činjenica da je držan u policijskoj stanici dva sata, kao i odsustvo bilo kakve izjave svedoka da su videli g.Ivanova kako tuče svog sina takvom žestinom da bi mogao da izazove navedene modrice, sve zajedno navode na postojanje opravdane sumnje da je navedene povrede mogla da nanese policija.
Sud je dalje zaključio da nisu postojale povrede stava 1 člana 6, jer se ne može reći da g.Asenovu nije omogućen pristup sudu niti pravo na pravično suđenje u određivanju njegovih građanskih prava.
Član 13: pravo na delotvoran pravni lek.
Sud je smatrao da postoji povreda člana 13, jer je tvrdnja g.Asenova da su ga zlostavljali policijski službenici bila potkrepljiva i da domaća istraga njegovih tvrdnji nije bila dovoljno temeljita i delotvorna.
Sud nije ustanovio da su uslovi u kojima je g.Asenov držan u pritvoru bili dovoljno okrutni da bi proizveli povredu člana 3 Konvencije.
G.Asenov je tvrdio da je njegov pritvor bio protivzakonit, u suprotnosti sa stavom1 član 5 Konvencije, koji glasi: svako ima pravo na slobodu i bezbednost ličnosti. Niko ne može biti lišen slobode osim u taksativno navedenim slučajevima i u skladu sa zakonom propisanim postupkom.
Da li je ispoštovan zahtev zakonitosti procenjuje se prema nacionalnim propisima. Sud kao ni Komisija ne nalazi dokaz da je pritvor podnosioca bio protivzakonit po bugarskom zakonu. Zaključili su da je g.Asenov pritvoren na osnovu osnovane sumnje da je počinio prestup, što stav 1 člana 5 dozvoljava, pa ne postoji njegova povreda.
G.Asenov koji je držan u pritvoru oko dve godine žalio se na povredu svojih prava zajemčenih stavom 3 član 5 Konvencije:
Svako ko je uhapšen ili lišen slobode biće bez odlaganja izveden pred sudiju ili drugo službeno lice zakonom određeno da obavlja sudske funkcije i imaće pravo da mu se sudi u razumnom roku ili da bude pušten na slobodu do suđenja. Puštanje na slobodu može se usloviti jemstvima da će se lice pojaviti na suđenju.
„Službeno lice“ mora biti nezavisno od izvršnih vlasti i stranaka. Sud je primetio da molbe g.Asenova da bude pušten na slobodu sudija nije razmotrio sve do septembra 1995.godine, tri meseca posle početka pritvora. Ovo za svrhe člana 5 stav 3 nije bilo „bez odlaganja“ u dovoljnoj meri.
Sud zaključuje da je postojala povreda stava 3 člana 5 zato što podnosilac nije bio izveden pred službeno lice određeno zakonom da vrši sudske funkcije. Sud podseća da je podnosilac bio maloletnik, pa je bilo potrebno da vlasti pokažu naročitu revnost da započnu suđenje u razumnom roku.
I komisija i Sud smatraju da je g.Asenovu bilo uskraćeno pravo na suđenje u razumnom roku.
Podnosilac je tvrdio da je tužena država propustila da se pridržava stava 4 član 5 Konvencije:
Svako ko je lišen slobode ima pravo da pokrene postupak u kome će sud hitno ispitati zakonitost lišenja slobode i naložiti puštanje na slobodu ako je lišenje slobode bilo nezakonito.
Sud smatra da imajući u vidu nedostatak mogućnosti za podnosioca da mu se tokom dve godine pritvora do suđenja sudski preispita zakonitost pritvora više nego jedan put, kao i propust suda da ga usmeno sasluša u toj jednoj jedinoj prilici, postojala je povreda stava 4 član 5 Konvencije.
Sva tri podnosioca su se žalila da im je država ometala delotvorno uživanje prava na pojedinačne žalbe, i to protivno odredbama stava 1 član 25 Konvencije, koji propisuje:
Komisija može da prima pojedinačne predstavke ako je Visoka strana ugovornica izjavila da priznaje nadležnost Komisije da prima takve predstavke. One strane ugovornice koje su dale takvu izjavu obavezuju se da ni na koji način ne ometaju stvarno vršenje ovog prava.
Sud je zaključio da je saslušanje g.Ivanova i gđe Ivanove od strane jednog ili više predstavnika domaće vlasti koje je podnosioce navelo da poreknu u izjavi pod zakletvom da su bili podneli bilo kakvu predstavku Komisiji, predstavljalo nepriličan pritisak čiji je cilj bio ometanje prava na pojedinačnu predstavku, pa je postojala povreda stava 1 člana 25 Konvencije.
Podnosioci su tražili pravično zadovoljenje, pa je Sud na osnovu pravične procene dodelio g.Asenovu 6.000.000 bugarskih leva.

Sa svega navedenog Sud:
1. Jednoglasno odbacuje prethodne prigovore Vlade;
2. Sa osam glasova prema jedan, smatra da nije postojala povreda člana 3 Konvencije u vezi sa optužbama g.Asenova o policijskom zlostavljanju;
3. Jednoglasno smatra da je postojala povreda člana 3 Konvencije zasnovana na propustu da se sprovede delotvorna službena istraga o optužbama g.Asenova o policijskom zlostavljanju;
4. Jednoglasno smatra da nije postojala povreda stava 1 člana 6 Konvencije;
5. Jednoglasno smatra da je postojala povreda člana 13 Konvencije;
6. Sa osam glasova prema jedan smatra da nije postojala povreda člana 3 Konvencije u smislu uslova u kojima je g.Asenov držan u pritvoru od jula 1995.godine;
7. Jednoglasno smatra da nije postojala povreda stava 1 člana 5 Konvencije;
8. Jednoglasno smatra da jeste postojala povreda stava 3 člana 5 Konvencije u tom smislu da g.Asenov nije bez odlaganja izveden pred suduju ili drugo službeno lice određeno zakonom da vrši sudsku funkciju;
9. Jednoglasno smatra da je postojala povreda stava 3 člana 5 Konvencije utoliko što g.Asenov nije izveden pred sud u razumnom roku ili pušten na slobodu pred suđenje;
10. Jednoglasno smatra da je postojala povreda stava 4 člana 5 Konvencije;
11. Jednoglasno smatra da je postojala povreda stava 1 člana 25 Konvencije u odnosu na sva tri podnosioca;
12. Jednoglasno smatra da tužena država ima isplatiti, u roku od tri meseca:
(a) podnosiocu kao naknadu za nematerijalnu štetu iznos od 6.000 bugarskih leva;
(b) svim podnosiocima, za troškove sudskog postupka, iznos od 14.860 u bugarskim levima, po kursu koji se primenjuje na dan isplate, zajedno sa 7.600 bugarskih leva umanjeno za 38.087 francuskih franaka pretvorenih u bugarske leve po kursu na dan isplate, zajedno sa svim pripadajućim porezima;
(c) naplatu proste kamate po godišnjoj stopi od 5,08% na iznose dodeljene u bugarskim levima i 7,5% na iznose dodeljene u bugarskim levima po isteku gore navedena tri meseca pa do isplate;
13. Odbija ostatak zahteva za pravičnu naknadu.
Delimično izdvojeno mišljenje sudije Mifsuda Boničija:
Vezano za član 3 – njegovo je mišljenje da je u trenutku kada je izneta tvrdnja da je modrice g.Asenova nanela policija pendrecima nastala je obaveza Vlade da pruži potpuno i zadovoljavajuće objašnjenje kako su povrede nastale.
Takođe smatra da način kako se sa g.Asenovim postupalo u pritvoru predstavlja nečovečno postupanje, naročito imajući u vidu da se radilo o maloletniku sa kojim se postupalo kao sa odraslim kriminalcem.
Zzbog toga zaključuje da su bugarske vlasti prema mladoj osobi između 14 i 17 godine učinile povredu člana 3 Konvencije.