Predmet je formiran na osnovu predstavke koju su podneli Medžlis Islamske zajednice BiH u Brčkom, Bošnjačka zajednica kulture „Preporod“, „Merhamet“ Humanitarno udruženje građana Bošnjaka Brčko Distrikta i Vijeće Kongresa Bošnjačkih intelektualaca Brčko Distrikta, pritužujući se na povredu prava na slobodu izražavanja kao rezultat sudskih odluka donetih u postupku koji je protiv njih pokrenut zbog klevete. Predstavka je dodeljena Četvrtom odjelu Suda, a u presudi donetoj 13. oktobra 2015. godine, predstavka je proglašena jednoglasno dopuštenom, i većinom glasova utvrđeno je da nije došlo do povrede člana 10. Konvencije. Podnosioci su tražili da se predmet ustupi Velikom veću, i Panel Velikog veća je prihvatio taj zahtev 14. marta 2016. godine. U pismu koje su podnosioci uputili organima vlasti Distrikta Brčko maja 2003. Izrazili su zabrinutost u pogledu postupka imenovanja direktora multietničke radio stanice BD, kritikujući vlasti zbog zanemarivanja načela proporcionalne zastupljenosti etničkih zajednica u javnom servisu BD utvrđenog Statutom BD. Presudom prvostepenog suda u parničnom postupku koji je M.S. pokrenula tvrdeći da su je podnosioci predstavke u navedenom pismu oklevetali, i narušili njen ugled i diskreditovali je kao osobu i profesionalnog novinara, Sud je odbio tužbeni zahtev 29. aprila 2004. godine, i naredio M.S. da o sopstvenom trošku objavi presudu i da podnosiocima nadoknadi troškove postupka. Apelacioni sud BD je nakon žalbe M.S. ukinuo ovu presudu maja 2005. godine, i dolučio održati novu raspravu u kojoj je naredio podnosiocima da informišu Međunarodnog supervizora za BD, predsednika Skupštine BD i graadonačelnika BD u roku od 15 dana da povlače pismo, ili da na ime nematerijalne štete solidarno isplate određeni novčani iznos M.S. Nakon podnošenja predloga prvostepenom sudu za izvršenje od strane M.S. Osnovni sud je 5. decembra 2007. godine doneo rešenje o izvršenju. Podnosioci su isplatili utvrđeni iznos. Podnosioci su se 15. oktobra 2007. godine obratili Ustavnom sudu BiH zahtevajući zaštitu svojih prava iz člana 10. Konvencije. Ustavni sud je utvrdio da nije došlo do povrede člana II/3.h) Ustava Bosne i Hercegovine niti člana 10. Konvencije. Odluka Ustavnog suda dostavljena je podnosiocima 21. septembra 2010. godine. Evropski sud za ljudska prava utvrdio je sa jedanaest glasova prema šest da nije došlo do povrede člana 10. Konvencije. U okviru presude nalaze se zajedničko izdvojeno mišljenje sudija Sajó, Karakaş, Motoc i Mits, izdvojeno mišljenje sudije Vehabovića i Izdvojeno mišljenje sudije Kūrisa.