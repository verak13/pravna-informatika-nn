Predmet je pokrenut predstavkom (br. 11257/16) koju je protiv Mađarske, na osnovu člana 34 Konvencije za zaštitu ljudskih prava i osnovnih sloboda Sudu podnelo privatno društvo sa ograničenom odgovornošću registrovano na osnovu zakona Mađarske, Magyar Jeti Zrt, koje vodi poznati novinski online portal pod nazivom 444.hu, koga dnevno poseti oko 250.000 pojedinačnih korisnika. Portal ima dvadeset četiri zaposlena, a svakodnevno objavljuje više od 70 tekstova iz različitih oblasti – politike, tehnologije,sporta, kulture...

U septembru 2013. godine grupa fudbalskih navijača, na putu od Mađarske ka Rumuniji, zaustavila se kod jedne osnovne škole u Mađarskoj čiji učenici su bili uglavnom Romi. Fudbalski navijači su uzvikivali rasističke parole, mahali zastavama, a jedan od njih je navodno urinirao po zgradi. Šef lokalne romske samouprave dao je video intervju romskom mediju istog dana dovodeći u vezu fudbalske navijače sa mađarskom političkom strankom Jobbik, koja je, sama, često bila povezivana sa anti-romskim predrasudama. Narednog dana, novinar je objavio članak o događaju na vebsajtu www.444.hu sa linkom za video intervju na Jutjubu. Nakon toga, Jobbik je tužila vlasnika vebsajta zbog nanošenja štete njenoj reputaciji postavljajući video za koji je Jobbik tvrdila da sadrži klevetničke tvrdnje, s obzirom da Jobbik nije bila uključena u incident. Jobbik je dobila spor, na šta se vlasnik vebsajta neuspešno žalio sve do Vrhovnog suda Mađarske.

Vlasnik vebsajta se žalio na odluku Evropskom sudu za ljudska prava navodeći da je, time što je nađen odgovornim za elektronski link, povređen čl. 10 Evropske konvencije za zaštitu ljudskih prava (sloboda izražavanja)

U svojoj presudi, Sud je našao da je povređena sloboda izražavanja, navodeći da, u vreme kada je novinar dodao hiperlink u članku, taj novinar nije mogao jasno videti da je izjava u video jasno nezakonita.

Mađarski zakon nije dozvoljavao mađarskim sudovima da uspostavljaju ravnotežu između dva suprotstavljena prava. Po mađarskom zakonu, novinar je, bez obzira na bilo šta drugo, odgovoran za postavljanje onoga što se kasnije ispostavi kao klevetnička izjava. Ta vrsta automatske odgovornosti ima za posledicu odvraćajući efekat na novinare što je nespojivo sa Konvencijom.

Odlučujući po ovom pitanju, Sud je identifikovao sledeće aspekte kao relevantne za svoju analizu odgovornosti podnosioca predstavke – kompanije kao lica koje je objavilo link: (1) da li je novinar odobrio sporni sadržaj; (2) da li je novinar ponavljao sporni sadržaj (bez odobravanja sadržaja); (3) da li je novinar samo postavio link ka spornom sadržaju (bez odobravanja ili ponavljanja sadržaja); (4) da li je novinar znao ili razumno mogao znati da je sporni sadržaj bio klevetnički ili nezakonit na drugi način; (5) da li je novinar postupao sa dobrom namerom, poštovao novinarsku etiku i delovao sa dužnom marljivošću koja se očekuje u odgovornom novinarstvu? U konkretnom predmetu Sud primećuje da je u konkretnom tekstu samo pomenuto da intervju sa J.Gy može da se pronađe na Youtube kanalu i predstavljao je sredstvo za pristup sadržaju putem linka, bez daljih komentara o njemu, ili ponavljanja čak i delova samog sadržaja povezanog linkom. Takođe, uopšte nije pomenuta politička partija - nigde u tekstu autor nije aludirao, na bilo koji način, da su izjave koje su dostupne putem linka istinite. Sud smatra da je novinar u konkretnoj predstavci mogao razumno pretpostaviti da sadržaji, kojima je omogućio pristup, iako su možda kontroverzni, ostaju u okviru dozvoljene kritike političkih partija, i, kao takvi, ne bi bili nezakoniti.

Iako se na kraju utvrdilo da su izjave J.Gy. bile klevetničke jer su upućivale, bez zakonskog osnova, da su lica udružena sa Jobbik partijom počinila dela rasisičke prirode, Sud je uveren da takve izjave ne mogu biti posmatrane kao čisto nezakonite od samog početka.

Dalje, mora se primetiti da je relevantno mađarsko pravo, kako je tumačeno od strane nadležnih domaćih sudova, isključivalo svaku razumnu procenu prava na slobodu izražavanja podnosioca predstavke – kompanije na osnovu člana 10 Konvencije, u situaciji kada bi ograničenja zahtevala krajnju kontrolu, s obzirom da je bilo reči o pitanju od javnog interesa. Zaista, sudovi su utvrdili da je postavljanje linka dovelo do diseminacije informacija i na osnovu toga nametnuli objektivnu odgovornost – tok radnje koja efektivno isključuje svako uspostavljanje uravnoteženosti između konkurentskih prava, odnosno, prava na ugled političke partije i prava na slobodu izražavanja podnosioca predstavke – kompanije. Za Sud, takva objektivna odgovornost može imati predvidive negativne posledice na protok informacija na internetu, prisiljavajući autore tekstova i izdavače da se svi skupa uzdrže od postavljanja linkova prema materijalima nad čijim promenljivim sadržajem nemaju kontrolu. Ovo može imati, direktno ili indirektno, zastrašujući efekat na slobodu izražavanja na internetu.

Na osnovu gore navedenog, Sud je utvrdio da nametanje objektivne odgovornosti od strane domaćih sudova na podnosioca predstavke – kompaniju nije bilo zasnovano na relevantnim i dovoljnim osnovama. Stoga, ova mera je predstavljala neproporcionalno ograničenje njegovog prava na slobodu izražavanja. Na osnovu toga, bilo je povrede člana 10 Konvencije.