U predmetu Dink (Predstavka br. 2668/07, 6102/08, 7072/09 i 7124/09, 14.09.2010. godine), Evropski sud je našao da je time što državni organi nisu reagovali da bi sprečili ubistvo novinara, iako su bili u toku sa njegovim planiranjem i što nije sprovedena nezavisna, efikasna i transparentna istraga povodom navedenog ubistva došlo do povrede čl. 2 (pravo na život) i u materijalnom i u proceduralnom smislu.

Evropski sud je takođe utvrdio i povredu čl.10 Konvencije zbog neizvršenja dužnosti organa javnog reda da zaštite život novinara, dovodeći to u vezu sa krivičnom osudom koja je novinaru za života bila izrečena. Ova presuda je interesantna i zbog toga što je Evropski sud utvrdio povredu čl.13 (pravo na delotvorni pravni lek) u vezi sa čl.2 Konvencije, jer su podnosioci predstavke bili lišeni pristupa teorijski raspoloživim pravnim lekovima, kao što je tužba za naknadu štete.

Predmet je formiran na osnovu pet predstavki. Jednu je podnio Firat Dink, turski novinar jermenskog porekla, dana 11.01.2007. godine, a ostale njegovi bliski srodnici u periodu od decembra 2007. do decembra 2008. godine, nakon što je on ubijen. Firat Dink je bio glavni i odgovorni urednik nedeljnika „Agos” dvojezične revije koja je izlazila u Istanbulu od 1996. godine. Ubijen je 19.01.2007. godine. U periodu od novembra 2003. do februara 2004. godine, Firat Dink je u „Agosu” objavio seriju od osam članaka, u kojima je izneo svoje stavove o pitanjima identiteta turskih državljana jermenskog porekla. U osmom članku pod naslovom „Upoznati Jermeniju”, novinar je sledeći logiku ostatka serije članaka, upotrebio rečenicu: „Čista krv koja će zameniti onu koja je zatrovana „Turčinom” nalazi se u plemenitoj veni koja spaja Jermenina sa Jermenijom, pod uslovom da Jermenin toga bude svestan”. On je smatrao da jermenske vlasti treba da se aktivnije založe za jačanje veza između dijaspore i matice, što bi omogućilo zdraviju izgradnju nacionalnog identiteta. U međuvremenu je nedeljnik, u februaru 2004. godine, objavio članak kojim je spomenuo jermensko poreklo Ataturkove usvojenice, što je izazvalo reakcije u obliku demonstracija i pretećih pisama ultranacionalističke grupe, od kojih su neka bila poznata organima vlasti.

U aprilu 2004. godine javno tužilaštvo je pokrenulo postupak protiv Firata Dinka pred krivičnim sudom zbog uvrede „Turskosti” u pomenutom osmom članku. Suđenje je bilo praćeno demonstracijama članova one ultranacionalističke grupe. Nacionalni sud je tokom postupka pribavio ekspertski izveštaj od tri univerzitetska profesora, koji su stručnjaci za krivično pravo, a koji su analizarali svih osam članaka i ocenili da stavovi novinara nisu upereni protiv Turaka, već prema jednoj osobenosti
jermenskog identiteta koju, po njemu, treba kritikovati, da upotrebljene reči ne vređaju niti osuđuju bilo koga i da se odnose na kvalifikovanje događaja iz 1915. godine kao genecida nad Jermenima, što ne može predstavljati krivično delo, s obzirom da su ocene o istorijskim činjenicama zaštićene slobodom izražavanja. Suprotno stavu eksperata, turski sudovi su Firata Dinka oglasili krivim i izrekli mu uslovnu zatvorsku kaznu.

Dana 19.01.2007. godine u Istanbulu, podnosilac predstavke je ubijen sa tri metka, kada je odlazio iz sedišta svog glasila. Osumnjičeni počinilac ubistva, starosti od 17 godina, kasnije je uhapšen. Predistražne radnje pokazale su da osumnjičeni pripada jednoj ultranacionalističkoj grupi, čiji članovi su počinili druga dela nasilja u gradu Trabzonu. Postupak je pokrenut i protiv Y.H. i E.T. za podsticanje na ubistvo i za pružanje pomoći izvršiocu ubistva. Istragom je utvrđeno da je E.T. bio informator policije u Trabzonu i da je on obavestio policiju da Y.H. priprema ubistvo Firata Dinka, a organi bezbednosti u Trabzonu su službeno obavestili službu bezbednosti u Istanbulu o tome i da se na osnovu krivičnog dosijea i ličnosti Y.H. može smatrati da je izvršenje dela verovatno. Organi bezbednosti u Istanbulu, navodno, nisu reagovali na tu informaciju. Optužnicom iz aprila 2007. godine javno tužilaštvo u Istanbulu je pokrenulo krivični postupak protiv 18 optuženih kojima je stavljeno na teret da su članovi ili rukovodioci grupe, čiji cilj je bio vršenje terorističkih akata i ubistava. Krivični postupak je u vreme donošenja presude Evropskog suda za ljudska prava bio u toku.

Nalogom od 22.02.2007. godine pokrenuta je istraga radi utvrđivanja odgovornosti žandarmerije u Trabzonu za pomenuto ubistvo. Istraga je i dalje bila u toku. Tužilaštvo iz Instanbula se obratilo tužilaštvu u Trabzonu u vezi sa rukovodiocima službe bezbednosti u Trabzonu, kojima je stavljeno na teret više nepravilnosti i nesavesnog postupanja u obavljanju njihove uloge u prevenciji i suzbijanju
kriminala. U januaru 2008. godine tužilaštvo u Trabzonu je obustavilo postupak protiv rukovodilaca službe bezbednosti.

Bile su otvorene tri istrage sa ciljem da se utvrdi da li su odgovorna lica službe bezbednosti u Istanbulu postupila na odgovarajući način po dobijenim obaveštenjima službe bezbednosti u Trabzonu o verovatnoći da može doći do ubistva. Istražitelji su ocenili da šef policije nije lično odgovoran za propuste službe, ali je Upravni savet prefekture Instanbula odlučio da pred Krivični sud izvede neke pripadnike službe bezbednosti, no njegova rešenja poništio je regionalni žalbeni Upravni sud u Istanbulu, zbog propusta u istrazi.

Odlučujući u ovom slučaju, Evropski sud se pozvao na opšta načela vezana za pozitivne obaveze države da zaštiti život osobe i naveo: „Evropski sud je podsetio da prva rečenica člana 2 § 1 obavezuje države ne samo da ne izazivaju namernu i protivpravnu smrt, već i da preuzimaju neophodne mere za zaštitu života lica iz njihove jurisdikcije. Obaveza države, u tom pogledu, podrazumeva prvenstvenu obavezu da obezbedi pravo na život, uspostavljajući konkretno krivično zakonodavstvo koje odvraća od napada na lica i koje se oslanja na mehanizam primene koncipiran tako da deluje preventivno, da suzbija i da sankcioniše kršenja zakona. Ta odredba sadrži, u određenim okolnostima, i pozitivnu obavezu država da preduzima preventivne mere praktične prirode radi zaštite pojedinca čiji je život ugrožen zločinačkim delovanjem drugih lica.”

Primenjujući pomenuta načela na konkretni slučaj, Sud je ocenio da su snage reda bile informisane o jakom neprijateljskom stavu ultranacionalističkih krugova prema žrtvi, tokom perioda koji je prethodio njegovom ubistvu, uz davanje detaljne analize činjenica iz kojih proizilazi takva ocena, a pritom posebno imajući u vidu da su službe bezbednosti bile informisane o verovatnosti ubistva i o identitetu lica za podsticanje ubistva. Prema tome, državni organi su znali ili morali znati da je
Firat Dink posebno moguć objekat napada sa fatalnim ishodom, a s obzirom na okolnosti taj rizik se mogao smatrati realnim i bliskim. Službe bezbednosti u Trabzonu i Istanbulu i žandarmerija u Trabzonu nisu reagovali da bi sprečili ubistvo, iako su bili u toku sa njegovim planiranjem. U konačnom, Sud je zaključio da u konkretnom slučaju državni organi nisu preduzeli mere koje su razumno mogli da preduzmu da bi sprečili materijalizaciju izvesnog i neposrednog rizika po život
Firata Dinka i da je, stoga, prekršen čl.2 Konvencije u njegovom materijalnom smislu.

Polazeći od usvojenih opštih načela, vezanih za obavezu države da sprovede delotvornu istragu, Sud je najprije konstatovao da je nakon ubistva Firata Dinka, tužilaštvo Instanbula vodilo detaljnu istragu o načinu na koji su snage reda u Istanbulu i Trabzonu upravljale informacijama o verovatnoći da može doći do ubistva i otkrilo niz propusta snaga reda, precizirajući i identitet državnih službenika kojima je stavljeno na teret da nisu izvršili dužnost zaštite života. Međutim, Evropski sud je imao u vidu da je prefektura Trabzona odbila da pred Krivični sud izvede osumnjičene žandarmerijske oficire, osim dvojice podoficira i da rešenje o obustavi postupka protiv šefa policije, koje je donelo tužilaštvo u Trabzonu, sadrži argumente koji su protivrečni sa činjenicama u predmetu, što upućuje na to da se istraga svodila više na odbranu policajaca osumnjičenih za nesavesan rad i da nije dala nijedan element o tome zašto su policajci ostali neaktivni u odnosu na pretpostavljene učinioce ubistva, iako su imali informacije. Osim toga, Sud je konstatovao da su istragu protiv pripadnika policije u Trabzonu i službenika policije u Istanbulu vodili službenici iz izvršne vlasti (prefektura, upravni savet) koji u potpunosti nisu nezavisni od lica umešanih u predmetne događaje, što po sebi čini slabost istrage. Takođe, Sud je uočio da bliski srodnici Firata Dinka nisu bili uključeni u postupke pokrenute protiv službenika policije i oficira žandarmerije. Vodeći se sa navedenim razlozima, uz druge date razloge, Sud je zaključio da je prekršena proceduralna obaveza iz čl.2 Konvencije.

U odnosu na primenu čl.10 (sloboda izražavanja) Konvencije, Sud je napravio detaljnu analizu u vidu trodelnog testa čija primena dolazi u obzir kod procene opravdanosti mešanja države u slobodu izražavanja i zaključio da proglašenje Firata Dinka krivim za uvredu „turkosti” ne odgovara nikakvoj „imperativnoj društvenoj potrebi”, što je jedan od glavnih uslova opravdanosti za mešanje u slobodu izražavanja u demokratskom društvu.

Ova presuda je interesantna i zbog toga što je Sud izričito ukazao na pozitivne obaveze države u domenu slobode izražavanja i na njihovo kršenje.

Evropski sud je zaključio da je potvrđivanje presude o krivici koju su protiv Fırata Dinka izrekli krivični sudovi, uzeto zasebno ili u kombinaciji s odsustvom mera njegove zaštite od fatalnog napada ultranacionalističkih aktivista, predstavljalo neopravdano ugrožavanje njegovog prava na slobodu izražavanja i da je zbog toga prekršen član 10 Konvencije.

Evropski sud je utvrdio i povredu prava na delotvorni pravni lijek, jer odsustvo delotvorne krivične istrage, dovodi do konstatacije da je prekršen član 13 Konvencije u kombinaciji s njenim članom 2, jer su podnosioci predstavke bili lišeni pristupa drugim teorijski raspoloživim pravnim lekovima, kao što je tužba za naknadu štete.