Željko Bodrožić, jugoslovenski državljanin, 11. maja 2003. podneo je predstavku kojom navodi da je žrtva kršenja prava iz člana 19 Pakta, od strane Države Srbija i Crna Gora.

Bodrožić je novinar i urednik časopisa. U članku pod naslovom “Rođen za reforme”, objavljenom u jednom časopisu 11. januara 2001, autor je izložio političkoj kritici nekoliko pojedinaca, uključujući i izvesnog G. Šegrta. U vreme kad je članak bio objavljen, G. Šegrt je bio direktor fabrike “Toza Marković” u Kikindi, a pre toga istaknuti član Socijalističke partije Srbije, kao i Šef poslaničke grupe te partije u jugoslovenskom saveznom Parlamentu.

Dana 21. januara 2002., G. Šegrt je, pozivajući se na navode iz članka, Opštinskom sudu u Kikindi protiv autora podneo privatnu krivičnu tužbu zbog klevete i uvrede, na osnovu koje je Sud 14. maja 2002. godine osudio autora za krivično delo uvrede, ali ga je oslobodio od optužbe za klevetu. Optužba za klevetu je odbačena uz obrazloženje da su činjenični aspekti navoda u predmetnim citatima, u stvari, istiniti i tačni. U pogledu optužbe za uvredu, Sud je našao da su citati “zapravo zlonamerni” i “nanose šteteu časti i ugledu privatnog tužioca”. Umesto “ozbiljnog novinarskog komentara u kojem se koristi sarkazam”, što je bio argument autora, Sud je smatrao da se radi o rečima koje “ne predstavljaju izraze koji bi se koristili u ozbiljnoj kritici; naprotiv, radi se o rečima u opštoj upotrebi kada se u socijalnom okruženju želi izraziti ismevanje i omalovažavanje”. Po mišljenju Suda, upotreba žargona i naglašavanje citata, a ne “kniževni jezik koji bi bio podobniji za takvu kritiku”, pokazuju da su korišćeni izrazi “upotrebljeni sa namerom da se privatni tužilac omalovaži i izloži ismevanju, zbog čega taj i takav njegov postupak, iako je učinjen prilikom obavljanja novinarske profesije, zaista predstavlja krivično delo [uvrede].” Bodrožić je izjavio žalbu na ovu odluku Suda, koju je 20. novembra 2002. godine Okružni sud u Zrenjaninu odbacio, smatrajući da je članak, uzet u celini, imao uvredljiv karakter.

Dana 30. decembra 2002., autor je republičkom tužiocu uputio zahtev da kod Vrhovnog suda uloži vanredni pravni lek “zahtev za zaštitu zakonitosti”, ali je tužilac 24. februara 2003. taj zahtev odbacio. Time su, smatra se, svi domaći pravni lekovi iscrpeni.

Autor tvrdi da krivična presuda protiv njega, izrečena za objavljen politički članak, krši njegova prava iz člana 19. koji se odnosi na slobodu izražavanja. Autor upućuje i na Generalni Komentar br. 10 Komiteta u vezi sa tom problematikom. On je stava da član 19 Pakta pokriva široku oblast izražavanja, posebno u političkoj raspravi, te da ograničenja takve slobode izražavanja moraju biti precizno odmerena, kako bi se sprečilo ograničavanje legitimne slobode izražavanja. U skladu sa tim, on zahteva da se proglasi kršenje člana 19 i Državi potpisnici preporuči dekriminalizacija “klevete” i “uvrede”, da ukine presudu za krivično delo izrečenu protiv njega i izbriše je iz registra, da ga obešteti za protivpravnu osudu, da mu nadoknadi iznos kazne i troškova na čije je plaćanje osuđen i troškove koje je imao pred domaćim sudovima i Komitetom.