Predmet je formiran na osnovu predstavke protiv Bosne i Hercegovine, Hrvatske, Srbije, Slovenije i Bivše Jugoslovenske Republike Makedonije podnete Sudu u skladu sa članom 34. Konvencije za zaštitu ljudskih prava i osnovnih sloboda (Konvencija) od strane troje građana Bosne i Hercegovine, Emine Ališić, Aziza Sadžaka i Sakiba Šahdanovića (podnosioci predstavke) 30. jula 2005. godine. Prvi podnosilac poseduje i nemačko državljanstvo. Podnosioci predstavke rođeni su 1976. god, 1949. god. i 1952. god. i žive u Nemačkoj. Naveli da i dalje nisu u mogućnosti da podignu "staru" deviznu štednju sa svojih računa kod sarajevske filijale LJubljanske banke LJubljana i tuzlanske filijale Investbanke. Odlukom od 17. oktobra 2011. god, Sud je združio osnovanost predstavke sa pitanjem iscrpljenosti domaćih pravnih lekova i proglasio predstavku prihvatljivom.

Sud je odbacio sa šest prema jedan prigovore vlada u vezi sa propustom podnosilaca da iscrpe domaće pravne lekove i jednoglasno zaključio da postoji povreda člana 1. Protokola br. 1 uz Konvenciju od strane Srbije u odnosu na g. Šahdanovića.
Zaključio je i sa šest prema jedan da postoji povreda člana 1. Protokola br. 1 uz Konvenciju od strane Slovenije u odnosu na g-đu Ališić i g. Sadžaka.
Jednoglasno je zaključio da ne postoji povreda člana 1. Protokola br. 1 uz Konvenciju od strane drugih tuženih država kao i da postoji povreda člana 13. Konvencije od strane Srbije u odnosu na g. Šahdanovića.
Sud je dalje zaključio sa šest prema jedan da postoji povreda člana 13. Konvencije od strane Slovenije u odnosu na g-đu Ališić i g. Sadžaka.
Jednoglasno je zaključeno da ne postoji povreda člana 13. Konvencije od strane drugih tuženih država, kao i da ne postoji potreba za ispitivanjem zahteva prema članu 14. Konvencije u vezi sa članom 13. Konvencije i članom 1. Protokola br. 1 što se tiče Srbije i Slovenije i da nema povrede člana 14. Konvencije u vezi sa članom 13. Konvencije i članom 1. Protokola br. 1 što se tiče ostalih tuženih država.
Jednoglasno je zaključeno da propust srpske i slovenačke vlade da uključi predmetne podnosioce i sve ostale koji se nalaze u istoj poziciji u svoje planove otplate stare devizne štednje predstavlja sistemski problem i da Srbija treba da preduzme sve neophodne mere u roku od šest meseci od dana kada predmetna presuda postane pravosnažna u skladu sa članom 44, st. 2 Konvencije, kako bi omogućila g. Šahdanoviću i svim ostalim u istoj poziciji isplatu njegove stare devizne štednje pod istim uslovima koje su imali srpski državljani sa takvim ušteđevinama u domaćim filijalama srpskih banaka;
Sa šest prema jedan zaključeno je da Slovenija treba da preduzme sve neophodne mere u roku od šest meseci od dana kada predmetna presuda postane pravosnažna u skladu sa članom 44, stav 2. Konvencije, kako bi omogućila g-đi Ališić i g. Sadžaku i svim ostalim u istoj poziciji isplatu stare devizne štednje pod istim uslovima koje su imali drugi sa takvim ušteđevinama u domaćim filijalama slovenačkih banaka.
Sud jednoglasno odlučuje da odloži, na šest meseci od dana kada ova presuda postane pravosnažna, ispitivanje svih sličnih predmeta ne dovodeći u pitanje ovlašćenje Suda da u bilo kom trenutku proglasi neprihvatljivim bilo koji predmet ili da ga izbriše sa svog spiska u skladu sa Konvencijom.
Jednoglasno je zaključeno da Srbija isplati g. Šahdanoviću, u roku od tri meseca od dana kada predmetna presuda postane pravosnažna u skladu sa članom 44, st. 2 Konvencije, 4.000 evra (četiri hiljade evra) na ime nematerijalne štete, plus poreze koji mogu biti naplaćeni i da se nakon isteka gore navedena tri meseca do isplate, računa obična kamata na gornji iznos.
Sa šest prema jedan, zaključeno je da Slovenija isplati g-đi Ališić i g. Sadžaku, u roku od tri meseca od dana kada predmetna presuda postane pravosnažna u skladu sa članom 44, st. 2 Konvencije, 4.000 evra (četiri hiljade evra) na ime nematerijalne štete, plus poreze koji mogu biti naplaćeni i da se od isteka gore navedena tri meseca do isplate, računa obična kamata. Jednoglasno je odbijen preostali deo zahteva podnosilaca za pravično zadovoljenje. U okviru presude postoji izdvojeno mišljenje sudije Zupančiča.