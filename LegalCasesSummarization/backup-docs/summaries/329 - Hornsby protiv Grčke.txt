Postupak u ovom predmetu je pokrenut predstavkom protiv Republike Grčke, koju su Sudu podneli g.David Hornsby i gđa Ada Ann Hornsby (podnosioci predstavke).
Rođeni su u Ujedinjenom Kraljevstvu 1937., odnosno 1939.g. Žive na ostrvu Rhodos i oboje su kvalifikovani nastavnici engleskog jezika. Drugi podnosilac predstavke se obratila upravi srednjoškolskog obrazovanja radi dobijanja dozvole za osnivanje privatne škole stranog jezika na Rhodosu. Obaveštena je da, prema pozitivnom grčkom zakonodavstvu, takva dozvola ne može da se izda stranim državljanima. Kasnije prijave su im takođe odbijene, iako je Sud pravde Evropske zajednice ocenio da je relevantno zakonodavstvo suprotno EEZ Povelji. Vrhovni upravni sud je našao da strani državljani ne mogu da budu sprečeni da osnivaju privatne škole jezika u Grčkoj po osnovu toga što nisu grčki državljani, a shodno presudi Evropskog suda pravde (počev od 01.01.1981.g.).
Srednjoškolske vlasti nisu želele da izvrše odluku Vrhovnog upravnog suda. Podnosioci su pokrenuli postupak protiv direktora i nekih drugih službenika, kao i postupak protiv vlasti na Rhodosu tražeći obeštećenje za materijalnu i nematerijalnu štetu i za propuštenu dobit. Kada je doneta predsednička uredba, početkom avgusta 1994.g., kojom je državljanima Zajednice dato pravo da osnivaju škole stranog jezika pod uslovom da zadovolje na ispitu grčkog jezika i istorije, Ministarstvo obrazovanja je pozvalo direktora srednjoškolskog obrazovanja da ponovo razmotri slučaj podnosilaca predstavke.

NAVODNA POVREDA ČLANA 6 STAV 1 KONVENCIJE
- Pravo na pravičnu i javnu raspravu u razumnom roku pred nezavisnim i nepristrasnim sudom.
- Pravo na pristup sudu.
Neprihvatljivo je da pravni sistem država ugovornica dozvoljava da konačne, izvršne sudske odluke ostanu neizvršene na štetu jedne od strana. Pravo je i pravilno da vlasti imaju razuman rok da izaberu najpodesnija sredstva za izvršenje presuda o kojima se radi. Dakle, došlo je do povrede člana 6 stav 1 Konvencije (7:2).

PRIMENA ČLANA 50 KONVENCIJE
- Pravo na pravično zadovoljenje oštećenoj strani.
Jednoglasna odluka da pitanje primene ovog člana nije spremno za odluku.
Saglasna i nesaglasna izdvojena mišljenja.