Podnositeljka predstavke fizički je napadnuta u noćnom klubu u Zagrebu. Prema njenim navodima, napadač je najpre počeo koketirati s njom, a nakon što mu je otkrila svoju homoseksualnu orijentaciju zgrabio ju je i gurnuo u zid i počeo da je udara po celom telu. Medicinskim pregledom utvrđeno je da je zadobila lakše telesne ozljede. Policija je protiv napadača pokrenula prekršajni postupak zbog remećenja javnog reda i mira. Prekršajni sud ga je proglasio krivim i izrekao novčanu kaznu u iznosu od 300 kuna. Budući da policija nije pokrenula krivičnu istragu, podnositeljka je protiv napadača podnela krivičnu prijavu zbog krivičnog dela pokušaja nanošenja teške telesne povrede i nasilničkog ponašanja sa obeležjima zločina iz mržnje i krivičnog dela diskriminacije. Prijava je odbačena, uz obrazloženje da je protiv napadača već bio vođen prekršajni postupak i da bi krivično gonjenje bilo u suprotnosti s načelom ne bis in idem. Podnositeljka je zatim pokrenula krivični postupak u svojstvu oštećene, ali je Kazneni sud odbacio njenu privatnu tužbu potvrdivši obrazloženje Državnog odvjetništva koje je odbacilo prethnodnu prijavu. Rešenje Kaznenog suda je potvrđeno u žalbenom postupku, a ustavna tužba koju je podnositeljka nakon toga podnela proglašena je nedopuštenom.

Pred ESLJP podnositeljka je prigovorila izostanku odgovarajućeg odgovora domaćih tela na čin nasilja protiv nje koji je bio motisan njenom polnom orijentacijom.

Sud je utvrdio da je ove prigovore najprikladnije ispitati na temelju člana 3. u vezi s članom 14. Konvencije. Naime, Sud je istakao da diskriminirajuće postupanje može dovesti do ponižavajućeg postupanja u smislu člana 3. kada dosegne takav stepen težine da vređa ljudsko dostojanstvo, što je posebno važi za nasilne zločine iz mržnje.

Nasilje motisano diskriminacijom može se ispitati na temelju člana 3. ili na temelju člana 3. u vezi s članom 14. Konvencije što zavisi od okolnosti pojedinalnog predmeta. U ovom predmetu, s obzirom na podnositeljjine tvrdnje da je nasilje imalo homofobne konotacije, prigovore je bilo potrebno ispitati na temelju člana 3. u vezi s članom 14.

Sud je utvrdio da su u ovom predmetu već u početnim fazama postupka postojali prima facie dokazi da je nasilje bilo motivisano polnom orijentacijom podnositeljke. Naime, policija je odmah nakon fizičkog napada na podnositeljku izašla na mesto događaja i utvrdila da se izliv besa na nju dogodio nakon što je napadaču otkrila svoju polnu orijentaciju. Državno odvjetništvo je utvrdilo da je podnositeljka u svom iskazu istražnom sudiji iznela detaljnu i sveobuhvatnu verziju događaja što je potvrdilo i nekoliko svedoka. Takva situacija zahtevala je delotvornu primenu krivičnopravnih mehanizama kako bi se rasvetlio mogući motiv mržnje s homofobnim konotacijama za ovaj nasilni incident te kako bi se identifikovale i na odgovarajući način kaznile odgovorne osobe. Međutim, umesto da događaj prijavi Državnom odvjetništvu, policija je protiv napadača pokrenula prekršajni postupak koji je završio njegovom osudom i izricanjem novčane kazne od približno 40 EUR. S obzirom da podnositeljka nije bila obaveštena o ovom postupku, osuda za prekršaj je postala pravnosnažna.

Prema mišljenju Suda, ovakav odgovor domaćih organa bio je nedelotvoran i može stvoriti utisak nekažnjivosti nasilnih zločina iz mržnje. Pored toga, kazna izrečena napadaču bila je očigledno nerazmerna težini zlostavljanja koju je podnositeljka pretrpela što potvrđuje činjenica da je za zločine iz mržnje propisana kazna zatvora.

Nadalje, u odnosu na argument tužene države da krivični postupak nije mogao biti pokrenut jer bi time došlo do povrede načela ne bis in idem, Sud je utvrdio da nije bilo de iure prepreka da se ova situacija ispravi obustavljanjem ili poništavanjem neopravdanog postupka i uklanjanjem njegovih efekata i ponovnim ispitivanjem predmeta. Naime, u skladu sa stavom 2. člana 4. Protokola br. 7. uz Konvenciju, predmet se može ponovno razmotriti ako je u prethodnom postupku došlo do „bitnih povreda“ koje su mogle uticati na rešenje predmeta. Činjenica da nisu istraženi motivi mržnje u nasilnom napadu kao i to da motivi mržnje nisu uzeti u obzir pri određivanju kazne predstavlja „bitnu povredu“ u smislu stava 2. člana 4. Protokola br. 7.

Dakle, pokretanjem nedelotvornog prekršajnog postupka i pogrešnim obustavljanjem krivičnog postupka iz formalnih razloga, domaći organi nisu na odgovarajući način ispunili svoje procesne obaveze u slučaju nasilnog napada na podnositeljku predstavke motivisanog njenom polnom orijentacijom. Stoga su povredila procesni aspekt člana 3. Konvencije u vezi s članom 14. Konvencije.