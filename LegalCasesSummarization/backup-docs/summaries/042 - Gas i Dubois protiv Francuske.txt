Podnositeljke predstavke su dve Francuskinje koje žive u vanbračnoj zajedinici od 1989. godine i koje su zaključile Građanski pakt solidarnosti u aprilu 2002. godine. U septembru 2000. godine, druga podnositeljka predstavke je rodila devojčicu u Francuskoj koja je bila začeta u Belgiji medicinski potpomognutom oplodnjom uz korišćenje anonimnog donatora. Dete je živelo u domu koji su delile podnositeljke predstavke, a majka ga je formalno priznala u oktobru 2000. godine. U martu 2006. godine, prva podnositeljka predstavke je podnela zahtev za jednostavno usvajanje devojčice svoje partnerke uz izričitu saglasnost partnerke.

Tribunal de grande instance, je uprkos činjenici koju je istakao da su zakonski uslovi za usvajanje ispunjeni, odbio zahtev uz obrazloženje da pravne posledice usvajanja ne bi bile u skladu s namerom podnositeljki predstavke i interesima deteta zato što bi roditeljska odgovornost bila prebačena na prvu podnositeljku predstavke, čime bi druga podnositeljka predstavke, biološka majka deteta, bila lišena prava koja se odnose na njeno dete. Prva podnositeljka predstavke je podnela žalbu protiv te odluke. Apelacioni sud je odbio žalbu i potvrdio zaključak da bi pravne posledice usvajanja bile u suprotnosti s najboljim interesima deteta. Sud je dalje istakao da eventualno jednostavno prenošenje roditeljske odgovornosti kasnije nije dovoljno da bi se otklonili rizici po dete od gubitka roditeljske odgovornosti njegove majke.

Pri ispitivanju situacije podnositeljki predstavke poređenjem sa situacijom heteroseksualnih parova koji su zaključili Građanski pakt solidarnosti, Sud je konstatovao da je i njima onemogućeno jednostavno usvajanje. Prema tome, podnositeljke predstavke nisu bile diskriminirane po osnovu seksualne orijentacije. Stoga, sud je zaključio da nema povrede (šest glasova naspram jednog glasa).