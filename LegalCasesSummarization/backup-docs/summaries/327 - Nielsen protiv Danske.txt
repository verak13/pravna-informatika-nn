Ovaj predmet je sredinom maja 1987.godine Sudu prosledila Evropska komisija za ljudska prava, u okviru propisanog tromesečnog roka. Predstavku je 1984.godine Komisiji podneo danski državljanin g.Jon Nilsen. Komisija je tražila od Suda da presudi da li činjenice i okolnosti slučaja ukazuju na to da je Država prekršila član 5 stav 1 i 4 Konvencije. Država je imenovala ad hoc sudiju za ovaj predmet. Veće se jednoglasnom odlukom odreklo nadležnosti u korist opšte sednice Suda.

- Prvi postupak vezan za starateljstvo nad detetom i smeštanje podnosioca predstavke na odeljenje dečije psihijatrije
Podnosilac predstavke je rođen 1971.godine. Njegovi roditelji su živeli nevenčano od 1968-1973.godine, a po danskom zamenu roditeljsko pravo je imala samo majka. Otac se zbližio sa sinom i tražio starateljstvo. U leto 1979.godine podnosilac je, posle dvonedeljnog boravka kod oca, odbio da se vrati kod majke, kontaktirane su socijalne službe i uz saglasnost svih strana podnosilac je smešten u dečji dom. Pobegao je iz doma i vratio se ocu. Neko vreme su se vodili kao „nestali“, a kada je otac uhapšen, socijalna služba je uz saglasnost majke smestila podnosioca na odeljenje dečje psihijatrije. Sud je doneo odluku da prenos starateljstva na oca nije u najboljem interesu deteta. Apelacioni sud je potvrdio prvostepenu odluku, ali je podnosilac nastavio da se krije zajedno sa ocem.

- Drugi postupak vezano za starateljstvo nad detetom i smeštanje podnosioca na odeljenje dečje psihologije
Prvostepeni sud je odbio zahtev oca za prenos starateljskih prava, a Apelacioni sud je potvrdio odluku prvostepenog suda. Policija je ponovo uhapsila oca jer sprečava majku da vrši roditeljsko pravo. Po zahtevu majke, podnosilac je smešten na odeljenje dečje psihijatrije.
U toku lečenja se nisu koristili lekovi, već isključivo psihoterapija razgovorom. Podnosiocu je čak bilo dozvoljeno da svake druge nedelje posećuje svog oca u zatvoru. Boravak u bolnici je bio na bazi dobrovoljnosti. Podnosilac je izašao iz bolnice krajem marta 1984.godine i smešten u starateljsku porodicu, sa kojom njegov otac nije zvanično upoznat. Vrhovni sud je doneo odluku u korist oca, smatrajući da je i on pogodan za vršenje roditeljskog prava. Podnosilac predstavke danas živi sa svojim ocem.

Komisija je većinski smatrala da je došlo do povrede člana 5 stav 1 i 4 Konvencije.

NAVODNA POVREDA ČLANA 5 STAVOVA 1 I 4 KONVENCIJE
Podnosilac je tvrdio da je njegovo zatvaranje na odeljenje dečje psihijatrije predstavljalo lišavanje slobode suprotno odredbama ovog člana.
Član 5 stav 1 – pravo na slobodu i bezbednost ličnosti
Član 5 stav 4 – svako ko je lišen slobode ima pravo da pokrene postupak u kome će sud hitno ispitati zakonitost njegovog lišavanja slobode.

Ovaj slučaj se odnosi na hospitalizaciju maloletnika na zahtev majke. Većina članova Komisije je utvrdila da je odluku o hospitalizaciji doneo načelnik odeljenja dečje psihijatrije Državne bolnice. Saglasnost majke nije bila dovoljna da Država bude oslobođenja odgovornosti. Sud zaključuje sa 9 glasova za i 7 protiv da član 5 Konvencije ne može da se primeniu ovom predmetu.