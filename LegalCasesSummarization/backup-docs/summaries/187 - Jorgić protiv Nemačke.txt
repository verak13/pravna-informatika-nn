Predmet je pokrenut predstavkom br. 74613/01 koju je, protiv Savezne Republike Nemačke, Sudu podneo državljanin Bosne i Hercegovine srpskog porijekla, g. Nikola Jorgić, dana 23. maja 2001. godine.

On je, pozivajući se na član 5 stav 1 (a) i član 6 stav 1 Konvencije, naveo da nemački sudovi nisu imali nadležnost da ga osude za genocid i konstatovao da, naročito zbog odbijanja domaćih sudova da pozovu bilo kakvog svedoka odbrane koji bi morao sudski da se pozove iz inostranstva, on nije imao pravično suđenje u smislu člana 6 stav 1 i stav 3(d) Konvencije. On se ožalio da njegova osuđujuća presuda za genocid predstavlja povredu člana 7 stav 1 Konvencije, naročito zbog toga što široko tumačenje tog krivičnog dela od strane domaćih sudova nije imalo osnova u nemačkom ili javnom međunarodnom pravu.

U decembru 1995. podnositelj predstavke je uhapšen na povratku iz Bosne u Nemačku na temelju sumnje da je učestvovao u genocidu u dobojskoj regiji u periodu između maja i septembra 1992. Optužbe koje su mu se stavljale na teret uključivale su i to da je učestvovao u formiranju paravojne grupe koja je mučila i ubijala Muslimane u okolnim selima, kao i da je lično ubijao seljake. U ovom postupku, on je između ostalog, osuđen za genocid i ubistvo, za šta mu je određena kazna dugogodišnjeg zatvora.

U svojoj predstavci podnetoj Sudu, žalio se da su nemački sudovi pogrešno preuzeli nadležnost da mu sude i da njihovo tumačenje zločina genocida nema utemeljenje ni u nemačkom niti u međunarodnom javnom pravu. Vezano za ovaj navod, prvostepeni sud je presudio da ima nadležnost u ovom predmetu, uprkos činjenici da su navodna krivična dela počinjena u Bosni, jer je postojala legitimna veza između nemačkih vojnih i humanitarnih misija u Bosni, ali i zbog toga što podnositelj predstavke više od 20 godina boravi u Nemačkoj i tamo je uhapšen. Prvostepeni sud nije smatrao da ga međunarodno javno pravo sprečava da sasluša optužnicu u ovom predmetu, budući da je Međunarodni krivični sud za bivšu Jugoslaviju (ICTY) izjavio da nije spreman preuzeti krivično gonjenje u ovom predmetu. Drugostepeni sud je potvrdio odluku prvostepenog suda, na temelju načela univerzalne nadležnosti. Što se tiče definicije zločina genocida, prvostepeni sud je presudio da izraz “uništenje grupe”, koji se koristi u Krivičnom zakonu Nemačke, znači uništenje neke grupe kao zasebne društvene jedinice, a ne neophodno njeno uništenje u biološko-fizičkom smislu. Sud je zaključio da je podnositelj predstavke delovao sa namerom da uništi grupu Muslimana na severu Bosne. Ustavni sud odbio je da razmatra ustavnu žalbu podnositelja predstavke, smatrajući da nije došlo do povrede načela da se krivično pravo ne može primenjivati retroaktivno, jer je tumačenje relevantne odredbe bilo predvidljivo i u skaldu sa tumačenjem koje se koristi u međunarodnom javnom pravu.

U pogledu navoda podnositelja da nemački sudovi nemaju nadležnost da sude za teška krivična dela, uključujući i genoid, počinjena u Bosni (deo predstavke koji se odnosi na Član 5, stav 1(a) i član 6, stav 1) – tumačenje nemačkih sudova u pogledu Konvencije o genocidu, kao i njihovo uspostavljanje nadležnosti za krivično gonjenje podnositelja predstavke za zločin genocida potvrđeni su zakonskim odredbama i sudskom praksom mnogih drugih zemalja članica Konvencije kao i Statutom i sudskom praksom Međunarodnog krivičnog suda za bivšu Jugoslaviju. Nadalje, član 9, stav 1 Statuta MKSJ potvrdio je stav nemačkih sudova, omogućavajući paralelnu nadležnost MKSJ-u i nacionalnim sudovima bez ikakvih ograničenja po domaće sudove određenih zemalja. Tumačenje nemačkih sudova o važećim odredbama i pravilima međunarodnog javnog prava nije bilo proizvoljno. Shodno tome, imali su opravdan osnov za uspostavljanje nadležnosti za suđenje podnosiocu predstavke za zločin genocida. Iz toga proizilazi da je podnosiocu predstavke suđeno pred “zakonom ustanovljenim sudom” (član 6, stav 1) i da je bio zakonito lišen slobode nakon osuđujuće presude “nadležnog suda” (član 5, stav 1(a)).
Zaključak: nema povrede (jednoglasno).

U odnosu na navode podnositelja predstavke da je definicija zločina genocida, koju su koristili nemački sudovi prekomerno široka (član 7), Sud primećuje da, iako mnogi organi vlasti preferiraju usko tumačenje zločina genocida, mnogo je i onih koji su se opredelili za šire tumačenje, kao i Nemačka. Podnositelj predstavke je, dakle, mogao razumno predvideti, ako je bilo potrebno i uz pomoć advokata, da mu preti rizik optužbe i osude za zločin genocida za dela koja je počinio. U tom smislu, Sud je takođe cenio i težinu i trajanje dela za koja je podnositelj predstavke osuđen. Dakle, tumačenje nacionalnih sudova u pogledu zločina genocida može se razumno smatrati konzistentnim sa bićem tog dela i predvidljivim po podnositelja predstavke u relevantno vreme. Kada se ti uslovi ispune, nemački sudovi mogu odlučiti koje tumačenje zločina genocida žele usvojiti u domaćem zakonu.
Zaključak: nema povrede (jednoglasno).