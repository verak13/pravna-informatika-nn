Postupak u ovom predmetu je pokrenut predstavkom protiv Rusije, koju je podneo ruski državljanin, g. Valeriy Yermilovich Kalashnikov (podnosilac predstavke), početkom decembra 1998.g. Podnosilac je rođen 1955.g. i živi u Rusiji. U to vreme je bio predsednik Severoistočne trgovačke banke. Početkom februara 1995.g. započet je krivični postupak protiv njega, a juna iste godine mu je produžen pritvor. Predmet je mirovao nekoliko godina, a podnosilac je raznim pravosudnim ustanovama podneo veliki broj žalbi u kojima se, između ostalog, žalio na loše uslove života u zatvoru. Osuđen je 1999.g. Kasnije je amnestiran i pušten na slobodu.

NAVODNA POVREDA ČLANA 3 KONVENCIJE
- Niko ne sme biti podvrgnut mučenju ili nečovečnom ili ponižavajućem postupanju ili kažnjavanju.
Podnosilac se posebno osvrnuo na prenatrpanost i loše sanitarne uslove u ćeliji, kao i na dužinu pritvora u takvim uslovima, koji su loše delovali na njegovo fizičko zdravlje i naneli mu poniženje i patnju. Vlada je tvrdila da se uslovipritvora u kojima je bio podnosilac nisu mogli smatrati mučenjem ili nečovečnim ili ponižavajućim postupanjem. Prenatrpanost je bila provlem u većini pritvorskih ustanova, a uslovi pritvora se nisu razlikovali od uslova u kojima je bila većina drugih pritvorenika. Prema praksi Suda, zlostavljenje mora da dostigne izvesni prag okrutnosti da bi na njega bio primenljiv član 3 Konvencije. Konvencija je obavezujuća za države članice nakon što stupi na snagu, što je u Rusiji bilo 05. maja 1998.g. Ćelija je bila manja od standarda koji zahteva Sud, a Vlada je priznala da su zbog loše ekonomske situacije ležaj ponekad koristila i dva, tri zatvorenika istovremeno, mada je u slučaju podnosioca bio manji broj zatvorenika nego što je uobičajeno. Sud je utvrdio da je ćelija bila prenatrpana, raspoloživi prostor po zatvoreniku je bio mali, a zatvorenici su spavali na smenu. Podnosilac je dobio bolesti koje se mogu povezati sa sanitarnom nehigijenom. Dakle, došlo je do povrede člana 3 Konvencije.

NAVODNA POVREDA ČLANA 5 STAV 3 KONVENCIJE
- Zbog dugog trajanja pritvora.
Vlada je tvrdila da je podnosilac ometao istragu i da mu je zbog toga određen pritvor, kao i zbog sumnje da je učinio delo koje mu se stavlja na teret. Sud smatra da su protekom vremena ti razlozi gubili svoju opravdanost. Sud smatra da vreme koje je podnosilac proveo u pritvoru prevazilazi „razumni rok“. Dakle, došlo je do povrede člana 5 stav 3 Konvencije.

NAVODNA POVREDA ČLANA 6 STAV 1 KONVENCIJE
- Pravo na pravičnu raspravu u razumnom roku.
Podnosilac se žalio da o optužnici za krivično delo protiv njega nije odlučeno u razumnom roku. Sud smatra da obzirom na složenost predmeta – jedan optuženi, finansijski kriminal gde je postojao obiman dokazni materijal, ispitan jedan broj svedoka – nije razlog za ovakvu dužinu trajanja postupka. Dakle, došlo je do povrede člana 6 stav 1 Konvencije.

PRIMENA ČLANA 41 KONVENCIJE
- Pravo na pravično zadovoljenje oštećenoj stranci.
Sud je podnosiocu dosudio određene iznose na ime nematerijalne štete i sudskih troškova.
Presuda Suda je jednoglasna.