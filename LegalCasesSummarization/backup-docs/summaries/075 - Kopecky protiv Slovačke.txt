Otac podnosioca predstavke, g. Juraja Kopeckog (Kopecký), godine 1959. osuđen je na kaznu zatvora u trajanju od godinu dana i novčanu kaznu zbog nezakonitog posedovanja određenog broja zlatnika i srebrnjaka koji su mu oduzeti.

Presuda iz 1959. ukinuta je 1992. godine shodno Zakonu o sudskoj rehabilitaciji iz 1990. godine i Zakonu o vansudskoj rehabilitaciji iz 1991. godine (Zakon iz 1991. godine), a podnosilac predstavke je podneo zahtev za povraćaj očevih kovanica. Okružni sud je odobrio njegov zahtev i naložio Ministarstvu unutrašnjih poslova da kovanice vrati podnosiocu predstavke. Naveo je da se u ovom slučaju ne može, kao obično, zahtevati od lica koje traži povraćaj pokretne imovine da navede lokaciju te imovine i da se pretpostavlja da se novac i dalje nalazi u posedu Ministarstva unutrašnjih poslova u Bratislavi budući da nisu predočeni dokazi da nije tamo deponovan. Ministarstvo je 1995. izjavilo žalbu na ovu odluku, tvrdeći da su svi spisi vezani za lokaciju kovanica uništeni i da podnosilac predstavke i dalje snosi teret dokazivanja mesta gde su one deponovane. Regionalni sud u Bratislavi je 1997. usvojio odluku u korist Ministarstva i izjavio da podnosilac predstavke zaista nije dokazao gde su kovanice deponovane, kao što je to propisano zakonom. Regionalni sud je priznao da se podnosilac predstavke suočava sa teškoćama u pronalaženju kovanica i ispitao je svedoka koji je u to vreme radio u nadležnoj državnoj službi. Međutim, taj svedok nije bio upoznat sa ovim predmetom. Regionalni sud je zaključio da nije nužno da ispita još dva svedoka, od kojih je jedan zapravo prisustvovao popisu zlatnika i srebrnjaka, jer su oni prestali da rade u upravi 1958, odnosno 1960. godine i nemaju nikakvih dodatnih saznanja o ovom predmetu. Vrhovni sud je odbio potonju žalbu podnosioca predstavke, složivši se sa stavom nižeg suda da je podnosilac predstavke bio u obavezi da navede lokaciju kovanica, ali da to nije učinio. Budući da je toliko mnogo vremena prošlo otkad su kovanice oduzete, Vrhovni sud je stao na stanovište da nije dovoljno dokazati u čijem se posedu kovanice u to vreme nalaze. Po tumačenju nacionalnog suda, shodno Zakonu iz 1991. godine, podnosilac predstavke je u obavezi da locira konkretnu imovinu o kojoj je reč, a ne samo predmete iste vrste, pre nego što mu ta konkretna imovina može biti vraćena.

Podnosilac predstavke se požalio Sudu na povredu člana 1 Protokola br. 1 uz Evropsku konvenciju o ljudskim pravima, jer je zbog odbijanja njegovog zahteva sprečen da neometano uživa u imovini svog oca.

Veće Suda je u presudi od 7. januara 2003. konstatovalo da dokazi koje mu je podnosilac predstavke predočio sadrže detaljan popis kovanica i službeni zapisnik u kojem je navedeno kada su deponovane u Ministarstvu unutrašnjih poslova, koje nije pružilo nikakvo uverljivo objašnjenje zašto kovanice više nisu u njegovom posedu. Veće je primetilo da podnosilac predstavke nije bio u mogućnosti da uđe u trag kovanicama nakon što su deponovane u Ministarstvu unutrašnjih poslova iz razloga koji se mogu pripisati javnim vlastima. Stoga je bio lišen svake mogućnosti da ispuni obavezu i dokaže gde su se kovanice nalazile u vreme kada je Zakon počeo da se primenjuje. Veće je zato utvrdilo povredu člana 1 Protokola br. 1. Predmet je potom upućen na razmatranje Velikom veću, u skladu sa članom 43 Konvencije.


Sud je, odlučujući u Velikom veću, konstatovao da se član 1 Protokola 1 uz Konvenciju ne može tumačiti kao da državama ugovornicama nameće opštu obavezu da vrate imovinu koja je preneta pre nego što su potpisale Konvenciju, niti nameće ograničenja uslova pod kojima države pristaju da vraćaju imovinu bivšim vlasnicima.

Sud je u kontekstu ovog predmeta primetio da je Slovačka, kao i mnoge druge zemlje koje su u drugoj polovini 20. veka prešle na demokratski sistem vladavine, usvojila niz zakona o rehabilitaciji i restituciji u cilju ispravljanja određenih nepravdi počinjenih tokom prethodnog perioda komunističkog režima. Rehabilitacija i restitucija imovine, shodno ovim zakonima, podrazumevale su razmatranje mnogih pitanja moralne, pravne, političke i ekonomske prirode, a Sud je priznao da države ugovornice u tim okolnostima, koje podrazumevaju sprovođenje socijalne i ekonomske politike, uživaju široko polje slobodne procene. Sud je primetio da je podnosilac predstavke svoj zahtev za restituciju zasnovao na odredbama Zakona iz 1991. godine i da se njegov imovinski interes ne može okarakterisati kao „postojeća imovina” u smislu prakse Suda. Shodno tome, član 1 Protokola br. 1 može važiti u predmetu podnosioca predstavke samo ako njegovo potraživanje očeve imovine predstavlja „imovinu”.

Veliko veće je konstatovalo da se potraživanje podnosioca predstavke može smatrati legitimnim očekivanjem samo ako za to postoji čvrst osnov u nacionalnom pravu, na primer, u obliku potvrđene i ustaljene prakse domaćih sudova. Veliko veće je svoju odluku zasnovalo na preispitivanju prethodne sudske prakse. Primetilo je da je Sud utvrdio da podnosioci predstavke imaju legitimna očekivanja kada osnovano mogu da se pozovu na svoje pravo na imovinu, kada je to pravo ustanovljeno zakonodavstvom o imovinskim pravima i kada za njega postoji čvrst pravni osnov. Druga sudska praksa ukazuje na to da ne može postojati legitimno očekivanje kada postoji spor o ispravnom tumačenju i primeni domaćeg prava. Shodno tome, ne može se smatrati da podnosilac ove predstavke ima legitimno očekivanje da će mu biti vraćene kovanice u smislu člana 1 Protokola br. 1.

Međutim, potraživanje podnosioca predstavke se i dalje može smatrati imovinom shodno Konvenciji ako za to postoji dovoljno osnova po domaćem pravu.

Sud je konstatovao da je pravo podnosioca predstavke na kovanice zavisilo od toga da li domaći sudovi prihvataju da je njegov zahtev za restituciju u skladu sa Zakonom iz 1991. godine. U tom pogledu je jedino pitanje oko kojeg su se strane u postupku sporile bilo da li bi se moglo reći da je podnosilac predstavke zadovoljio uslov iz Zakona iz 1991. godine i ukazao nacionalnim sudovima na to gde se kovanice nalaze. Sud je razmotrio pristup Regionalnog i Vrhovnog suda, koji su utvrdili da podnosilac predstavke mora da identifikuje lokaciju konkretne imovine koju potražuje kako bi zadovoljio uslove iz Zakona iz 1991. godine, i zaključio je da pristup domaćih sudova uopšte nije bio proizvoljan, te da u ovom predmetu nema osnova da izvede drugačiji zaključak od onog koji su izveli domaći sudovi. Sud je primetio da je zahtev podnosioca predstavke za povraćaj kovanica bio uslovljen od samog početka i da je u postupku pred domaćim sudom utvrđeno da on nema to potraživanje.

Dakle, u trenutku kada je podnosilac predstavke podneo zahtev za restituciju, nije se moglo reći da je njegovo potraživanje u dovoljnoj meri ustanovljeno kako bi predstavljalo imovinu iz člana 1 Protokola br. 1. Prvobitna odluka Okružnog suda u korist podnosioca predstavke nije podnosiocu predstavke dala izvršivo pravo na kovanice, jer su je potom dva puta ukinuli viši sudovi. Stoga ta presuda sama po sebi nije bila dovoljna kako bi se utvrdilo da potraživanje predstavlja izvršivo pravo na restituciju imovine.

Sud je u tim okolnostima zaključio, sa 13 glasova "za" i 4 "protiv", da podnosilac predstavke nije nikada posedovao kovanice kao imovinu u smislu člana 1 Protokola br. 1, te da taj član nije mogao da bude prekršen.

Uz presudu su priložena izdvojena mišljenja g. Resa, gđe Štajner i g. Borega Borega, kao i i izdvojeno mišljenje gđe Stražnicke.