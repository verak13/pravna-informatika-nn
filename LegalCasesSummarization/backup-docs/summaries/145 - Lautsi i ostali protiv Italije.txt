Na sastanku školskog odbora državne škole u koju idu njena deca, podnositeljka predstavke istakla je da se prisustvom raspeća u učionicama krši načelo sekularizma u skladu sa kojim nastoji da vaspitava svoju decu.

Nakon odluke školskog odbora da se raspeća u učionicama zadrže, pokrenula je postupak pred upravnim sudom. U međuvremenu, ministar prosvete usvojio je direktivu kojom se upravnicima škola daje uputstvo da se postaraju da su u učionicama prikazana raspeća. Zahtev podnositeljke predstavke odbačen je konačnom odlukom koju je donio Consiglio di Stato.

Podnositeljka predstavke i njena dva sina (drugi i treći podnosilac predstavke) podneli su predstavku Evropskom sudu, koji je presudu doneo 3. novembra 2009. godine, iznevši jednoglasno mišljenje da je došlo do povrede člana 2 Protokola br. 1 zajedno sa članom 9 Konvencije. Dana 28. januara 2010. godine Vlada Italije je zatražila da se predmet uputi Velikom veću. Odbor Velikog veća je 1. marta 2010. prihvatio ovaj zahtev.

Pravo – Član 2 Protokola br. 1: Odluka o tome da li raspeća treba da budu prisutna u učionicama u državnim školama bila je deo funkcija koje je tužena država preuzela u odnosu na obrazovanje i podučavanje i, shodno tome, pripadala je u područje delovanja druge rečenice člana 2 Protokola br. 1. Tako je to postalo područje u kojem na scenu stupa obaveza države da poštuje pravo roditelja da obezbede da je obrazovanje i podučavanje njihove dece u skladu sa njihovim sopstvenim verskim i filozofskim uverenjima. Raspeće je iznad svega verski simbol. Iako je razumljivo što prva podnositeljka predstavke u prikazivanju raspeća u učionicama u državnoj školi koju su prethodno pohađala njena deca može videti nedostatak poštovanja države za njeno pravo da deci obezbedi obrazovanje i podučavanje u skladu sa sopstvenim filozofskim uverenjima, njena subjektivna percepcija sama po sebi nije dovoljna da se ustanovi povreda člana 2 Protokola br. 1.

Odluka o tome da li raspeća treba da se nalaze u učionicama u državnim školama je, u načelu, pitanje koje ulazi u polje slobodne procene tužene države. Štaviše, činjenica da u Evropi ne postoji konsenzus po pitanju prisustva verskh simbola u državnim školama ide u prilog ovom pristupu. To polje slobodne procene, međutim, ide zajedno sa evropskim nadzorom. Tačno je da se propisivanjem prisustva raspeća u učionicama u državnim školama – znaka koji nesumnjivo upućuje na hrišćanstvo – većinskoj religiji u državi daje dominantnu vidljivost u školskom okruženju. Međutim, to samo po sebi nije dovoljno da pokaže da je na sceni proces indoktrinacije sa strane tužene države. Osim toga, raspeće na zidu je u suštini pasivan simbol za koji se ne može smatrati da ima uticaja na učenike, u poređenju sa didaktičkim govorima ili učešćem u verskim aktivnostima.

Veliko veće nije se složilo sa pristupom Veća, koje je iznelo mišljenje da će prikazivanje raspeća u učionicama imati veliki uticaj na drugog i trećeg podnosioca predstavke, koji su u to vreme imali 11 odnosno 13 godina.

Efekti veće vidljivosti koje prisustvo raspeća daje hrišćanstvu u školama mora se sagledati u datoj perspektivi. Prvo, prisustvo raspeća nije bilo povezano sa obaveznim učenjem o hrišćanstvu. Drugo, Italija je paralelno otvorila školsko okruženje drugim religijama. Osim toga, podnosioci predstavke nisu tvrdili da je prisustvo raspeća u učionicama podsticalo razvoj nastavnih praksi sa tendencijom preobraćanja u hrišćanstvo; niti su tvrdili da su drugi i treći podnosilac predstavke doživeli tendenciozno upućivanje na to prisustvo od strane nastavnika tokom vršenja njihove funkcije. Na kraju, prva podnositeljka predstavke u potpunosti je zadržala svoje pravo da kao roditelj upućuje i savetuje svoju decu, da u pogledu njih vrši svoje prirodne funkcije kao vaspitač, i da ih usmerava u skladu sa sopstvenim filozofskim uverenjima. Shodno tome, u odlučivanju da zadrže raspeća u učionicama u državnoj školi koju su pohađala deca prve podnositeljke predstavke, vlasti su delovale u granicama polja slobodne procene ostavljenog tuženoj državi u kontekstu njenih obaveza da, u vršenju funkcija koje je preuzela u pogledu obrazovanja i podučavanja, poštuje pravo roditelja da obezbedi da je takvo obrazovanje i podučavanje u skladu sa njihovim sopstvenim verskim i filozofskim uverenjima.

Zaključak: nije utvrđena povreda člana 2 Protokola 1 uz Konvenenciju (petnaest glasova naprema dva).