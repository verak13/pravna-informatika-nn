Postupak u ovom predmetu je pokrenut predstavkom protiv Republike Austrije koju je podnelo udruženje „Lekari za život“, registrovano u Austriji, sredinom septembra 1982.g.

Podnosilac predstavke tvrdi da je žrtva povrede članova 9, 10, 11 i 13 Konvencije.

Platforma „Lekari za život“ je udruženje lekara koje se bori protiv abortusa i za reformu austrijskih zakona koji pokrivaju ovu oblast. Godine 1980. i 1982. organizacija je održala dve demonstracije koje su ometali njihovi protivnici i pored prisustva jakih snaga policije. Pored organizatora mitinga, koji su isti prijavili policiji, pojavili su se i njihovi protivnici, koji su bacali jaja i vređali ih. Tek kada je umalo izbio fizički okršaj, policija se umešala i napravila kordon između suprotstavljenih grupa.Disciplinska žalba protiv policije, koju je uložila organizacija, odbijena je uz izgovor da je teško zaštiti učesnike mitinga na otvorenom od vređanja i bacanja predmeta koji fizički ne ugrožavaju demonstrante. Ustavni sud nije prihvatio njihovu ustavnu žalbu, jer se izjasnio nenadležnim. Sama Platforma nije započela nikakav krivični postupak, ali je to učinilo Načelstvo za bezbednost Gornje Austrije, pa je lokalna policija započela istragu protiv N.N. lica zbog ometanja skupa. Javni tužilac je prekinuo postupak. U upravnom postupkue je jedna osoba kažnjena novčanom kaznom zbog bacanja jaja na mitingaše.

Član 11 – pravo na slobodu mirnog okupljanja
Sud je našao da austrijski zakoni vode računa o zaštiti demonstranata (npr.mere protiv kontra-mitingaša). Mada je dužnost zemalja učesnica da preduzmu razumne i prikladne mere da omoguće da se dozvoljeni protesti odvijaju mirno, one ne mogu da to apsolutno garantuju i imaju široka diskreciona prava u izboru sredstava koja će koristiti. Obaveza koju preuzimaju u skladu sa čl.11 Konvencije je obaveza u pogledu mera koje će biti preduzete, a ne rezultata koji će biti postignuti. Čini se jasnim da austrijske vlasti nisu propustile da preduzmu razumne i prikladne mere. Nije podnesena nikakva osporiva tvrdnja da je prekršen član 11 i sledi da član 13 nije primenljiv u posmatranom slučaju.

Član 13 – pravo na delotvoran pravni lek
Nije prekršen član 13 Konvencije.

Odluka je doneta jednoglasno.