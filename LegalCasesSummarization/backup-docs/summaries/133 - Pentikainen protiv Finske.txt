Podnositelj predstavke zaposlen je kao fotograf i novinar u jednom finskom nedeljniku. On je dobio zadatak da fotografiše protest protiv Azijsko-evropskog sastanka (ASEM) koji se dana 9. septembra 2006. godine održao u Helsinkiju. S obzirom da su tokom protesta izbili neredi, policija je zabranila kretanje protestne kolone i protest ograničila na određeni prostor, koji je naknadno ogradila nakon čega je učesnicima protesta naredila da se raziđu. Međutim, mala grupa njih je ostala a sa njima i podnosilac predstavke koji je nastavio da prati događaje. Policija je zatim uhapsina navedenu grupu zajedno sa podnositeljem koji je zadržan u policijskoj stanici od 21.30 sat do 15.00 sledećeg dana kada je pušten.

Protiv podnosioca je doneta osuđujuća presuda zbog nepostupanja po nalogu policije. Prvostepenu presudu je u aprilu 2009. godine potvrdio žalbeni sud, a u septembru 2009. godine i Vrhovni sud. Podnosiocu nije izrečena kazna jer je na protestu učestvovao kao fotograf te je bio izložen dvostrukim očekivanjima – očekivanju policije da postupi u skladu da nalogom i kao ostali građani napusti protest i očekivanju poslodavca da kao novinar prati dalji razvoj događaja.

Obrativši se Evropskom sudu za ljudska prava, podnosilac je prigovarao povredi prava na slobodu izražavanja (čl. 10. Konvencije) jer ga je hapšenje, zadržavanje i donošenje osuđujuće presude sprečilo da obavlja svoj posao. Dana 4. februara 2014. godine, veće Suda donelo je presudu kojom je utvrdilo da nije došlo do povrede čl. 10. Konvencije. Podnosilac je dana 30. aprila 2014. godine u skladu sa članom 43. Konvencije, podneo zahtev za upućivanje predmeta Velikom veću.

U svojoj odluci, Sud je pre svega naglasio kako će ispitivati isključivo one prigovore koje je veće proglasilo dopuštenima. Tačnije, ispitivaće jesu li hapšenje, zadržavanje i osuđujuća presuda doveli do neopravdanog mešanja u pravo na slobodu izražavanja.

Sud je prihvatio da je u podnosiočevom slučaju došlo do mešanja u pravo na slobodu izražavanja koje garantuje član 10. Konvencije. Sud je mišljenja kako je podnosilac kao novinar pretrpeo štetne posledice. Naime, čak i ako njegovo hapšenje i osuđujuća presuda nisu bili usmereni protiv njega kao novinara već su bili posledica nepostupanja po nalogu policije, negativno su uticali na njegov novinarski posao. Mešanje je imalo pravnu osnovu u finskom pravu, prvenstveno Zakonu o policiji, Zakonu o prisilnim merama i Krivičnom zakonu. Dalje, mešanje je u skladu sa članom 10. stav 2. Konvencije ostvarilo i legitiman cilj – zaštitu javne sigurnosti i prevenciju nereda i protupravnog ponašanja.

U odnosu na pitanje je li mešanje bilo nužno u demokratskom društvu, Sud je primetio kako je policija očekivala da će na protestu 9. septembra 2006. godine izbiti neredi, jer su se tokom godine već organizovani slični protesti. Stoga je policija postupila na temelju razumne procene činjenica kada je naložila učesnicima protesta da se raziđu. Podnositelj time nije bio sprečen da izveštava sa mesta događaja, jer je sve do trenutka hapšenja mogao da fotografiše protest. On je uhapšen na prostoru koji je policija ogradila i na kome se nalazila mala grupa učesniak protesta. Iz video snimka događaja, Sud je zaključuo da podnosilac nije nosio novinarsku legitimaciju ili bilo koji drugi znak ili obeležje koji bi jasno ukazivao da je novinar. On se dakle nije razlikovao od učesnika protesta i policija je tek u policijskoj stanici saznala da je na protestu učestvovao kao novinar na zadatku.

Sa druge strane, on je nepostupajući po nalogu policije, svesno pristao na rizik od hapšenja. Prvostepeni domaći sud utvrdio je kako je podnosilac znao da je policija naložila razilaženje, ali da je on odlučio da tu naredbu ignoriše. Iz činjenice da je pozvao poslodavca tražeći instrukcije da li da ostane u ograđenom prostoru ili ne, proizilazi kako je razumeo ili makar razmišljao o tome da se nalog odnosi i na njega. Važno je napomenuti da su svi ostali novinari postupili po policijskom nalogu, dakle, ništa ne ukazuje da bi ga napuštanje ograđenog dela sprečilo u obavljanju poslovnih zadataka.

U odnosu na zadržavanje, Sud je primetio kako je podnosilac bio jedan od prvih kojeg je policija uhapsila i ispitala. Policija je prilikom puštanja, podnosiocu vratila svu tehničku opremu koju je privremeno oduzela tokom zadržavanja. Tehnička oprema bila je netaknuta.
U vezi s osuđujućom presudom, Sud je primetio kako je protiv podnosioca donesena osuđujuća presuda ali bez izrečene kazne. Važno je istaknuti kako razlog donošenja osuđujuće presude nije bila njegova novinarska aktivnost nego nepostupanje po policijskom nalogu. Štaviše, budući da je podnosilac bio u mogućnosti da izveštava s mesta događaja, ograničavanje njegove novinarske slobode bilo je minimalno.

Sud je istakao da novinari nisu izuzeti od obaveze postupanja u skladu sa krivičnopravnim odredbama zbog toga što im član 10. Konvencije garantuje novinarsku slobodu. Sud je uzeo u obzir da su novinari nekada suočeni s dvostrukim očekivanjima, jer su se s jedne strane dužni pridržavati krivičnopravnih odredaba, a s druge strane su dužni prikupljati i objavljivati informacije. Međutim ukoliko novinar odluči postupiti suprotno odredbama krivičnog zakona, mora biti svestan rizika od sankcije. Sud je zaključio kako osuđujuća presuda podnosiocu nije prouzrokovala štetne posledice. Naime, budući da krivična sankcija nije izrečena, osuđujuća presuda nije evidentirana u kaznenoj evidenciji. Zaključno, Sud je utvrdio kako je osuđujuća presuda bila proporcionalna legitimnom cilju kojeg se nameravalo postići.

Sud je na kraju utvrdio kako su postojali dovoljni razlozi kojima su finska tela obrazložila svoje odluke te da je postignuta pravedna ravnoteža između suprotstavljajućih interesa u predmetu. Te odluke nisu namerno onemogućile medijima da izveštavaju s protesta. Podnosiocu nije bilo onemogućeno da izvršava novinarske zadatke ni tokom ni nakon protesta. U skladu sa tim, Sud je utvrdio da nije došlo do povrede člana 10. Konvencije.