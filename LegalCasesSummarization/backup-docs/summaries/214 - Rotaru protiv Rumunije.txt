Postupak u ovom predmetu je pokrenut predstavkom protiv Rumunije, koju je Evropskoj komisiji podneo g. Aurel Rotaru, rumunski državljanin (podnosilac predstavke). Komisija je predmet uputila Sudu.

Podnosilac je tvrdio da je žrtva povrede članova 6, 8 i 13 Evropske konvencije za zaštitu ljudskih prava i sloboda. On je rođen 1921.g., po zanimanju je advokat u penziji, nastanjen u Barlandu. Nakon što je na vlast došao komunistički režim, 1946.godine, načelnik okruga je odbio molbu podnosioca, koji je tada bio student, da objavi dva pamfleta, jer su navodno izražavali antidržavne stavove. Podnosilac je poslao načelniku dva pisma u kojima protestvuje protiv ukidanja slobode izražavanja, što je dovelo do njegovog hapšenja 1948.g. Narodni sud ga je osudio na zatvorsku kaznu u trajanju od godinu dana zbog uvredljivog ponašanja. Kada je zbačen komunistički režim, 1989.g., usvojena je Zakonodavna uredba br.118/1990 kojom su data određena prava građanima koje je progonila komunistička vlast, a koji se nisu bavili fašističkim aktivnostima. Podnosilac je podneo tužbu protiv Ministarstva unutrašnjih poslova, Ministarstva odbrane i Zavoda za zapošljavanje, u kojoj je tražio da mu se izrečena zatvorska kazna uzme u obzir u obračunavanju radnog staža i isplati odgovarajuća penzija. Kasnije je tužio i SRI (Rumunska obaveštajna služba). Okružni sud je presudio da su podaci da je podnosilac bio legionar bili neistiniti, ali da SRI ne može da se smatra nemarnom jer je jedino čuvala osporene podatke, pa nema ni odgovornosti za naknadu štete.
Vlada je osporavala status žrtve podnosioca predstavke, ali je Sud odbacio primedbu.

NAVODNA POVREDA ČLANA 8 KONVENCIJE
- Pravo na poštovanje svog privatnog i porodičnog života, doma i prepiske.
Vlada je osporila primenljivost ovog člana. Sud smatra da čuvanje podataka o privatnom životu pojedinca u tajnom dosijeu i objavljivanje takvih podataka spada u domen člana 8 stav 1 Konvencije.
- Da li je bilo ometanja
- Da li postoji opravdanje za ometanje – postojala je zakonska osnova u rumunskom pravu za držanje podataka o privatnom životu podnosioca
- Neophodno u demokratskom društvu
Sud smatra da držanje podataka o privatnom životu podnosioca od strane SRI nije u skladu sa zakonom i da ,zbog jasne povrede, neće ispitivati dalje kriterijume. Dakle, došlo je do povrede člana 8 Konvencije (16:1).

NAVODNA POVREDA ČLANA 13 KONVENCIJE
- Pravo na delotvoran pravni lek
Podnosilac nije imao na raspolaganju ovakav lek. Dakle, došlo je do povrede člana 13 Konvencije (jednoglasno).

NAVODNA POVREDA ČLANA 6 KONVENCIJE
- Pravo na pravično suđenje
Sud smatra da je odbijanje Apelacionog suda da razmotri zahtev podnosioca predstavljao povredu člana 6 stav 1 Konvencije (jednoglasno).

PRIMENA ČLANA 41 KONVENCIJE
- Pravo na pravično zadovoljenje oštećenoj stranci
Sud je jednoglasno dosudio podnosiocu određene iznose na ime naknade nematerijalne štete i sudskih troškova.