Podnosilac predstavke je rođen 1954. godine i živi u Herceg Novom, u Crnoj Gori. U svojoj predstavci se oslonio na Čl. 10, zbog povrede njegovog prava na slobodu izražavanja.
Naime, Crnogorski dnevni list je 6. februara 2003. godine objavio članak u kom se navodi da je voda na području Herceg Novog "puna bakterija". Optužba je zasnovana na osnovu izveštaja koji je sačinjen na zahtev glavnog republičkog vodoprivrednog inspektora. Podnosilac, direktor javnog vodovoda i član tadašnje opozicione partije, odmah je održao konferenciju za štampu na kojoj je negirao navode o neispravnosti vode, tvrdeći da je sva voda iz slavine filtrirana i bezbedna za javnu upotrebu. On je posebno naveo da je javni inspektor favorizovao dva privatna preduzeća, koja su već dobila dozvolu da razviju dodatne izvore vode, a sve po nalogu Demokratske partije socijalista. Ova izjava je objavljena u nekoliko dnevnih novina.
Dana 07. aprila 2003. godine, glavni inspektor je podneo privatnu krivičnu tužbu protiv podnosioca predstavke, zbog klevete i 04. septembra 2003. godine, podnosilac je proglašen krivim. Osuđen je na kaznu zatvora u trajanju od tri meseca.
Osnovni sud u Podgorici je odbio da pročita novinski članak i traži spise postupaka na koje se podnosilac pozivao, jer bi to samo prolongiralo postupak.
Podnosilac ulaže žalbu, ali Viši sud u Podgorici, dana 01. novembra 2005. godine, potvrđuje odluku Osnovnog suda. Protiv ove presude nije uložena delotvorna žalba sudu Srbije i Crne Gore.
Evropski Sud za ljudska prava je proglasio predstavku dopuštenom u odnosu na Crnu Goru i nedopuštenom u odnosu na Srbiju i utvrdio da je Crna Gora povredila Čl. 10 Konvencije.