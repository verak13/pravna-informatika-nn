Podnositelji predstavke su dva grčka državljana koja su trajno nastanjena u Strazburu (Francuska). U pismu od 10. septembra 2007. grčkom ambasadoru u Francuskoj izrazili su želju da glasaju iz države prebivališta na parlamentarnim izborima koji su se održavali u Grčkoj 16. septembra 2007. Dva dana kasnije, ambasador im je odgovorio da ne može udovoljiti njihovom zahtevu iz razloga što nisu postojala pravila koja bi uređivala uslove za postupak glasanja grčkih birača koji su se nalazili izvan države. Opšti izbori su održani, a podnosioci predstavke, koji nisu otputovali u Grčku tom prilikom, nisu iskoristili svoje pravo glasa.

U presudi od 8. julaa 2010. Veće Suda je zaključilo da je došlo do povrede člana 3. Protokola br. 1 uz Konvenciju.
Oktobra 2010. godine, Vlada Grčke se obartila Velikom veću za izjašnjenje po ovom pitanju. Panel Velikog veća prihvatio ovaj zahtev u novembru 2010. godine.

Pravo – Članak 3. Protokola br. 1: Podnosioci predstavke su se žalili na činjenicu da grčko zakonodavstvo nije omogućavalo državljanima koji žive izvan zemlje da glasaju na parlamentarnim izborima iz svog mesta prebivališta. Iako Ustav već trideset i pet godina sadrži odredbu da se treba obezbediti pravo glasa za dijasporu, nije usvojena nikakva mera koja bi dovela do toga da se ovo pravo može iskoristiti. Sud je stoga trebalo da razmotri da li je izborni sistem, uprkos propustu usvajanja zakonodavstva koji se tiču uslova za ostvarivanje prava glasa, dozvolilo “slobodno izražavanje mišljenja naroda” te da li je sačuvao “samu bit prava glasa”, i uopšte, da li član 3. Protokola 1 nameće državama obavezu da uvedu sistem koji omogućava pravo glasa dijaspore.

Kao prvo, ni merodavni međunarodni ni regionalni sporazumi kao ni njihova interpretacija od strane nadležnih međunarodnih tela ne sadrže temelj za zaključak da bi država imala obavezu da omogući svojim državljanima koji privremeno ili trajno borave u inostranstvu, ostvarivanje prava glasa. Istina je da su tela Saveta Evrope u nekoliko navrata pozvala države članice da omoguće svojim državljanima koji žive u inostranstvu da učestvuju u najvećoj mogućoj meri u izbornom postupku. Međutim, kao što je naglasila Venecijanska komisija, olakšavanje prava glasa dijaspore, iako poželjno, nije bilo i obavezno za države već je samo predstavljalo mogućnost koje je zakonodavac svake zemlje imao razmotriti.
Kao drugo, komparativno-pravnim poređenjem zakonodavstva država članica Saveta Evrope ustanovljeno je da se prema važećim odredbama nije moglo zaključiti da su države imale obavezu omogućavanja prava glasa svojim državljanima koji žive u inostranstvu. Iako je velika većina država ugovornica dopuštala svojim državljanima pravo glasanja u inostranstvu, neke to nisu učinile. Što se tiče uslova za ostvarivanje tog prava, oni su se trenutno znatno razlikovali, što je impliciralo da su države ugovornice imale široku slobodu procene po ovom pitanju.
Kao treće, iako je grčki Ustav sadržao odredbu koja je dopuštala zakonodavcu da uredi pravo glasanja dijaspore iz njihovog mesta prebivališta, ona ga nije i obavezivala na to, budući da je sadržaj te odredbe bio prepušten izboru. Dakle, nije bio zadatak Suda da ukaže nacionalnim vlastima kada i kako sprovesti tu odredbu. Dalje, iako je jasno da su grčke vlasti u nekoliko navrata pokušale usvojiti zakonodavstvo koje bi omogućilo da se ova odreba i sprovede, oko tih se pokušaja nije mogla stvoriti politička volja.

Najzad, uprkos činjenici da su podnosioci imali pravo da učestvuju na izborima i tako odlučuju o pitanjima u zemlji, to nije bilo dovoljno da dovede u pitanje pravnu situaciju u Grčkoj. U svakom slučaju, nadležne vlasti nisu mogle uzeti u obzir slučaj svakog pojedinca po pitanju uređivanja prava glasa, već su morali utvrditi opšte pravilo. Što se tiče remećenja finansijskog, porodičnog i profesionalnog života podnositelja predstavke koje bi bilo prouzrokovano činjenicom da su morali otputovati u Grčku kako bi glasali, to takođe nije bilo nesrazmerno do mere da bi povredilo prava na koja su se pozivali.

Zaključak: nema povrede (jednoglasno).