Ovaj predmet je proistekao iz tri predstavke protiv Republike Francuske. Podnosioci su se žalili na povredu članova 9, 11 i 14 Konvencije i člana 1 Protokola br.1 uz Konvenciju. Veće je krajem juna 1998.godine odlučilo da spoji ova tri predmeta. Nakon što je Protokol br.11 stupio na snagu 1. novembra 1998.godine predmet je upućen na razmatranje Velikom veću.

Do Francuske revolucije 1789.godine pravo na lov je bilo privilegija aristokratije. Sudska praksa je ustanovila da pristanak vlasnika zemljišta može biti prećutan i da je bilo moguće loviti na tuđoj zemlji ako vlasnik lovačkih prava nije izričito ispoljio svoje protivljenje. Verdejev zakon je usvojen 1964.godine, nije se odnosio na sve oblasti Francuske i njime su uređena pravila vezano za lov.

Gđa Šasanju, g.R. Peti i gđa Lasgrezas su rođeni 1924, 1936 i 1927.godine. Oni su zemljoradnici i žive u okrugu Dordonja. Njihova imanja, koja su manje površine od 20 hektara u jednoj celini, su deo lovnih područja. Tokom 1985.godine postavili su na granicama svojih imanja oznake „zabranjen lov“ i „utočište“. Prefekt okruga Dordonja je krajem avgusta 1987.godine odbio zahtev podnosilaca za izdvajanje njihovih imanja iz lovnih područja. Podneli su zahtev za sudsku reviziju navedene odluke ali je Upravni sud doneo presudu protiv njih. U daljim sudskim postupcima nisu dobili pravnu zaštitu.

NAVODNA POVREDA ČLANA 1 PROTOKOLA 1 RAZMATRANA ODVOJENO
- Pravo na neometano uživanje imovine
Podnosioci su izjavili da njihova obaveza da prenesu prava na lov na njihovom zemljištu na lovačko udruženje , bez njihove saglasnosti i bez naknade ili protivusluge, čini ograničavanje njihovih prava na korišćenje svoje imovine.
- Cilj mešanja – Sud smatra da jeste u opštem interesu suzbijanje nedozvoljenog lova i podsticanje racionalnog upravljanja brojnošću divljači.
- Srazmernost ograničavanja prava – podnosioci su vlasnici poseda površine manje od zahtevane za pravno valjan prigovor.
Kako je došlo do ograničenja prava na korišćenje svoje imovine, Sud smatra da je postojala povreda ovog člana (12:5).

NAVODNA POVREDA ČLANA 1 PROTOKOLA 1 RAZMATRANA U VEZI SA ČLANOM 14 KONVENCIJE
Član 14 – zabrana diskriminacije
Podnosioci sebe smatraju žrtvama diskriminacije obzirom da vezano za primenu Verdejevog zakona imaju male posede pa samim tim i obavezu da posede prenesu lovačkom društvu. Smatraju da je drugi vid diskriminacije to što su lovci stavljeni u povoljnijinpoložaj. Sud zaključuje da usled različitog postupanja prema velikim zemljoposednicima u odnosu na male, obzirom da prvi uživaju pravo korišćenja imovine u skladu sa savešću, postoji diskriminacija i da je došlo do povrede čl.1 Protokola br.1 u vezi sa članom 14 Konvencije (14:3).

NAVODNA POVREDA ČLANA 11 KONVENCIJE, RAZMATRANA SAMOSTALNO I U VEZI SA ČLANOM 14 KONVENCIJE
Član 11 – pravo na slobodu mirnog okupljanja i slobodu udruživanja sa drugima
Podnosioci su smatrali da lovačko udruženje ACCA spada u delokrug člana 11 Konvencije. Postavlja se pitanje da li udruženjaa lovaca potpadaju u delokrug javnog ili privatnog prava.
- Legitimni cilj
- Neophodno u demokratskom društvu
- Srazmernost
Protivi se pravilima Konvencije prisiliti nekog da se priključi nekom udruženju protivno svojim ubeđenjima i obavezati ga da se odrekne dela prava na svojoj imovini, dakle, došlo je do povrede člana 11 Konvencije (12:5), kao i povreda ovog člana u vezi da članom 14 Konvencije (16:1).

NAVODNA POVREDA ČLANA 9 KONVENCIJE
- Pravo na slobodu misli, savesti i veroispovesti.
Sud smatra da nije potrebno sprovesti posebno ispitivanje predmeta sa stanovišta člana 9 Konvencije (16:1).

PRIMENA ČLANA 41 KONVENCIJE
- Pravično zadovoljenje oštećenoj strani.
Sud jednoglasno utvrđuje da tužena Država ima da plati svakom od devet podnosilaca određeni iznos na ime nematerijalne štete.