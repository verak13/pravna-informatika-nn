Predmet je pokrenut podnošenjem šest predstavki (br. 28955/06, 28957/06, 28959/06, 28964/06, 28389/06 i 28961/06) protiv Kraljevstva Španjolske u skladu s člankom 34. Konvencije za zaštitu ljudskih prava i temeljnih sloboda od strane šest španskih državljana, g. Juan Manuel Palomo Sánchez, g. Francisco Antonio Fernández Olmo, g. Agustín Alvarez Lecegui, g. Francisco José María Blanco Balbas, g. José Antonio Aguilera Jiménez i g. Francisco Beltrán Lafulla.

Podnosioci predstavke bili su zaposleni kao dostavljači u jednom preduzeću. Nakon što su protiv svog .poslodavca poveli nekoliko zasebnih postupaka pred tribunalima za sporove iz radnog odnosa, 2001. godine osnovali su sindikat i postali članovi njegovog izvršnog odbora. U izdanju mesečnog biltena sindikata iz marta 2002. godine objavljen je izveštaj o presudi tribunala za sporove iz radnih odnosa kojom su delom prihvaćene njihove pritužbe. Na naslovnoj strani biltena nalazila se karikatura dvojice zaposlenih u preduzeću kako pružaju seksualno zadovoljstvo direktoru ljudskih resursa. Ta dvojica zaposlenih su kritikovani u dva članka, koja su napisana vulgarnim jezikom, zbog toga što su svedočili u korist preduzeća tokom postupaka koje su pokrenuli podnosioci predstavke. Bilten je distribuiran radnicima i objavljen na oglasnoj tabli sindikata u prostorijama preduzeća.

Podnosioci predstavke otpušteni su zbog ozbiljnog neprofesionalnog ponašanja, tj. napada na ugled dvojice zaposlenih i direktora ljudskih resursa koji su bili meta biltena. Podnosioci predstavke osporili su tu odluku pred sudovima. Tribunal za sporove iz radnih odnosa odbacio je njihove žalbe, našavši da su otkazi opravdani po relevantnim odredbama Pravilnika o radnim odnosima. Tribunal je smatrao da su karikatura i dva članka uvredljivi i da predstavljaju napad na dostojanstvo predmetnih lica, čime se prekoračuju granice slobode izražavanja. Kasnije žalbe podnosilaca predstavke bile su neuspešne.

Predstavkama koje su podneli ESLJP pozvali su se na kršenje članova 10 i 11. Konvencije, navodeći da su otkaz dobili jer su bili aktivni članovi određenog sindikata, te da je kao razlog za otkaz radnog odnosa poslužio navodno uvredljiv sadržaj biltena tog sindikata.

Presudom od 8. decembra 2009. godine (predmet koji se tada nazivao Aguilera Sánchez protiv Španije, br. 28389/06 et al.), Veće Suda ustanovilo je, sa šest glasova naprema jedan, da nije došlo do povrede člana 10 Konvencije, pri čemu se kršenje člana 11 nije odvojeno razmatralo.

Dana 7. maja 2010. godine, podnositelji predstavke tražili su da se predmet uputi Velikom veću, u skladu s članom 43. Konvencije i pravilom 73., navodeći da je došlo do povrede članova 10. i 11. Konvencije, što je odbor Velikog veća prihvatio 10. maja 2010.

U odnosu na pitanje povrede člana 10 vezi sa članom 11, Sud je naveo sledeće: u slučaju podnosilaca predstavke, pitanje slobode izražavanja blisko je povezano sa pitanjem slobode udruživanja u kontekstu sindikata. S tim u vezi treba napomenuti da je po članu 10 zaštita sopstvenog mišljenja jedan od ciljeva slobode okupljanja i udruživanja sadržane u članu 11. Međutim, iako se pritužba uglavnom odnosila na otpuštanje sa posla podnosilaca predstavke zato što su, kao članovi izvršnog odbora sindikata, objavili i prikazali sporni materijal, Sud je konstatovao da je primerenije ispitati činjenice po članu 10, ali protumačene u svetlu člana 11, na osnovu toga što nije utvrđeno da je sindikalno članstvo podnosilaca predstavke imalo odlučujuću ulogu prilikom njihovog otpuštanja.

Najznačajnije pitanje jeste da li je tužena država bila obavezna da garantuje poštovanje slobode izražavanja podnosilaca predstavke poništavanjem njihovog otkaza. Domaći sudovi konstatovali su da sloboda izražavanja u kontekstu radnih odnosa nije neograničena, i da se specifične karakteristike tih odnosa moraju uzeti u obzir. Kako bi došao do zaključka da su karikatura i članci uvredljivi za predmetna lica, tribunal je sproveo detaljnu analizu činjenica i konteksta u kojem su podnosioci predstavke objavili bilten. Sud nije imao razloga da dovodi u pitanje zaključke domaćih sudova da je sadržaj biltena bio uvredljiv i da je mogao naštetiti ugledu drugih. Morala se napraviti jasna razlika između kritike i uvrede, a uvreda bi, u principu, mogla opravdati sankcije. Prema tome, osnove koje su dali domaći sudovi bile su u skladu sa legitimnim ciljem zaštite ugleda pojedinaca koji su bili meta predmetne karikature i članaka, i zaključak da su podnosioci predstavke prekoračili granice dozvoljene kritike u radnim odnosima, ne može se zapravo smatrati neosnovanim ili bez razumne zasnovanosti na činjenicama.

Što se tiče toga da li je sankcija koja je izrečena podnosiocima predstavke, tj. njihovo otpuštanje, srazmerna stepenu ozbiljnosti predmetnog sadržaja, karikature i članci objavljeni su u biltenu sindikalnog ogranka kojem podnosioci predstavke pripadaju, u kontekstu spora između njih i preduzeća. Međutim, sadržaj koji je objavljen nije bio usmeren na rad preduzeća, već na dvojicu drugih radnika i direktora ljudskih resursa.

Ipak, Sud se ne slaže sa Vladom da se sadržaj spornih članaka ne tiče nijednog pitanja od opšteg interesa. Oni su objavljeni u kontekstu radnog spora unutar preduzeća, kome su podnosioci predstavke izneli određene zahteve. Prema tome, rasprava nije bila čisto privatne prirode već u najmanju ruku predstavlja pitanje od zajedničkog interesa za radnike preduzeća. Međutim, takvo pitanje ne može opravdati korišćenje uvredljivih karikatura ili izraza, čak ni u kontekstu radnih odnosa. Te opaske nisu predstavljale trenutne i loše promišljene reakcije u kontekstu brze i spontane usmene razmene reči, već pisane tvrdnje, javno objavljene u prostorijama preduzeća.

Poslije detaljnog balansiranja suprotstavljenih interesa, i detaljne analize sudske prakse Ustavnog suda po pitanju prava na slobodu izražavanja u oblasti radnih odnosa, domaći sudovi podržali su sankcije koje je odredio poslodavac i utvrdili da sporno ponašanje ne spada direktno pod sindikalne aktivnosti podnosilaca predstavke. Sud se saglasio sa domaćim sudovima da radni odnosi moraju da se zasnivaju na uzajamnom poverenju kako bi dali dobre rezultate. Iako taj uslov nije podrazumevao apsolutnu obavezu lojalnosti prema poslodavcu ili obavezu diskrecije do mere da se radnik podredi interesima poslodavca, ipak određene manifestacije prava na slobodu izražavanja koje mogu biti legitimne u drugim kontekstima nisu legitimne kada je reč o radnim odnosima. Napad na ugled pojedinca korišćenjem grubo uvredljivih ili pogrdnih izraza u profesionalnom okruženju je, zbog efekata koji izazivaju dezorganizaciju, ozbiljan vid neprofesionalnog ponašanja koji može opravdati oštre sankcije.

U ovim okolnostima, otpuštanje sa posla podnosilaca predstavki nije nesrazmerna niti preterana sankcija koja zahteva od države da je poništi ili zameniti nekom blažom merom.

Stoga, Sud je zaključio, sa dvanaest glasova prema pet, da član 10 Konvencije nije povređen.

U skladu sa članom 45. stav 2. Konvencije i pravilom 74. stav 2. Poslovnika Suda, ovoj presudi je priloženo izvojeno mišljenje sudija Tulkens, David Thor Bjorgvinsson, Jočiene, Popović i Vučinić u kome ističu da ne dele odluku većine s obzirom na to da u ovom slučaju nije došlo do kršenja člana 10 Konvencije u vezi sa članom 11.

Okolnosti predmeta su specifične pre svega jer se odnose na smisao suštine i obima slobode izražavanja u kontekstu radnih odnosa i slobode izražavanja sindikata. S obzirom na međusobnu povezanost slobode izražavanja i slobode udruživanja, zaposlenja i profesionalnog konteksta u kojem su se činjenice u predmetu desile, ozbiljnosti sankcije i njenog odvraćajućeg efekta i nesrazmerne prirode, oni su mišljenja da je mešanje koje je u pitanju, ne zadovoljava „obavezujuću društvenu potrebu“, da se ono ne može smatrati „potrebnim u demokratskom društvu“ i da se čini očigledno nesrazmernom sa ciljevima. Stoga smatraju da jeste došlo do kršenja člana 10 Konvencije u vezi sa članaom 11.