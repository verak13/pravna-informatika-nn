Postupak u ovom predmetu je pokrenut predstavkom protiv Kraljevine Španije, koju je Sudu podnela španska državljanka, gđa Ines del Rio Prada (podnositeljka predstavke), početkom avgusta 2009.g.

Ona je tvrdila da, od 03.07.2008 g., nastavak njenog lišenja slobode nije bio ni „zakonit“ ni u skladu sa zakonom propisanim postupkom, čime je povređen član 5 stav 1 Konvencije. Pozvala se i na član 7, smatrajući da je novi zakon retroaktivno primenjen, čime je povećana dužina njene zatvorske kazne za gotovo devet godina. Predmet je prvobitno dodeljen Veću, a kada je ono donelo odluku, Vlada je zatražila da se predmet uputi Velikom veću. Javna rasprava je održana u Zgradi ljudskih prava u Strazburu.

Podnositeljka je rođena 1958.g. i služi zatvorsku kaznu u regionu Galicija. Osuđena je u različitim krivičnim postupcima za više teških krivičnih dela. Prvo je bila u pritvoru, a zatim je počela da služi prvu izrečenu kaznu. Obaveštena je od strane suda da zakonske i hronološke veze između krivičnih dela za koja je osuđena omogućavaju da se ona akumuliraju, na osnovu Krivičnog zakonika, koji je bio na snazi u vreme kada je učinila predmetna dela.Kada su zatvorski organi tražili da podnositeljka dobije redovno i vanredno skraćenje kazne za čišćenje zatvora, njene ćelije i zajedničkih površina i za studiranje na univerzitetu, kao i da bude ranije puštena na slobodu, posebni sud (Audiencia Nacional) je odbio taj predlog na osnovu novog presedana (poznatog kao „doktrina Parot“). Sud je obrazložio da se novi prisup primenjuje samo na lica osuđena po Krivičnom zakoniku iz 1973.g. na koje je bio primenjen član 70.2 tog Zakonika. Podnositeljka je tvrdila da je u pitanju nedozvoljena retroaktivna primena zakona.

NAVODNA POVREDA ČLANA 7 KONVENCIJE
- Niko se ne može smatrati krivim za krivično delo izvršeno činjenjem ili nečinjenjem koje, u vreme kada je izvršeno, nije predstavljalo krivično delo po unutrašnjem ili međunarodnom pravu. Isto tako, ne može se izreći stroža kazna od one koja je bila propisana u vreme kada je krivično delo izvršeno.
Veće je utvrdilo da je došlo do povrede ovog člana. Principi sudske prakse primenjeni na ovaj slučaj:
- Nullum crimen, nulla poena, sine lege
Ovaj član zabranjuje retroaktivnu primenu zakona na štetu optuženog, odnosno osuđenog.
- Predvidljivost krivičnog prava
Veliko veće deli mišljenje Veća da je podnositeljka računala na dužinu kazne koja joj je izrečena, pa i akumuliranu, kao i skraćenje kazne po zadatim kriterijumima. Dakle, povređen je član 7 Konvencije (15:2).

NAVODNA POVREDA ČLANA 5 STAV 1 KONVENCIJE
- Svako ima pravo na slobodu i bezbednost ličnosti.
Lišenje slobode je moguće, između ostalog, u slučaju zakonitog lišenja slobode nakon osuđujuće presude nadležnog suda. Sud zaključuje da od 03.07.2008.g. lišenje slobode podnositeljke nije bilo zakonito. Dakle, povređen je član 5 stav 1 Konvencije (jednoglasno).

ČLAN 46 KONVENCIJE
- Obaveza strana ugovornica da se povinuju pravnosnažnoj presudi Suda u svakon predmetu ukome su stranke. Pravnosnažna presuda se dostavlja Komitetu ministara koji nadgleda njeno izvršenje.
Sud smatra da je obaveza tužene države da što pre oslobodi podnositeljku predstavke (16:1).

PRIMENA ČLANA 41 KONVENCIJE
- Pravično zadovoljenje oštećenoj stranci
Sud presuđuje da tužena država ima da plati podnositeljki određene iznose na ime nematerijalne štete (10:7) i na ime troškova i izdataka (jednoglasno).