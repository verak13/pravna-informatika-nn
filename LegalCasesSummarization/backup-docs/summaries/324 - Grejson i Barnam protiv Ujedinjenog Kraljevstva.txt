Ovaj postupak je pokrenut na osnovu dve predstavke protiv Ujedinjenog Kraljevstva Velike Britanije i Severne Irske koju su Sudu podnela dva britanska državljanina. Oba podnosioca predstavke su tvrdila da je tokom postupka trajnog oduzimanja imovine, posle izricanja presude za krivično delo u vezi sa opojnim drogama, teret dokazivanja bio na njima, da dokažu da nisu posedovali stvarnu imovinu koja odgovara iznosu stečene materijalne koristi, što predstavlja kršenje osnovnih principa pravičnog postupka i suprotno je članu 6 Konvencije i članu 1Protokola br.1. Veće je odlučilo da predstavke spoji.

U slučaju oba podnosioca predstavke, pri čemu je prvi optužen, zajedno sa saoptuženim, za pokušaj stavljanja u promet velike količine čistog heroina, a drugi za kriminalno udruživanje radi uvoza velike količine kanabisa u UK, doneto je rešenje o trajnom oduzimanju imovine. Obojica su osuđeni u prvostepenom postupku, koje presude su potvrđene u drugostepenom postupku.

NAVODNA POVREDA ČLANA 6 STAV 1 KONVENCIJE
- Pravo na pravično suđenje.
Kada je reč o prvom podnosiocu predstavke, g.Grejsonu, Država je naglasila da je prilikom hapšenja kod njega pronađena ogromna količina heroina. Utvrđeno je da je on stekao korist od nezakonite trgovine drogom i da raspolaže sredstvima koja se ne mogu objasniti. Vezano za drugog podnosica predstavke, g.Barnama, Država je tvrdila da je tada podnosiocu stavljeno u zadatak da dokaže da je iznos njegovih materijalnih sredstava manji od stečene koristi, obzirom da je pouzdano utvrđeno da je on vođa jedne međunarodne grupe trgovaca opojnim drogama. Drugi podnosilac je imao pravnog zastupnika i ni u jednoj fazi postupka nije pokušao dokumentima ili na drugi način da dokaže da ne poseduje bilo kakvu imovinsku korist stečenu kriminalnim radnjama. Prvi podnosilac je naglasio da je u pogledu svoje imovine morao da dokaže suprotno. Sud podseća da je prema domaćem zakonu, tokom prve faze postupka, teret bio na tužilaštvu da dokaže, na osnovu veće verovatnoće, da je optuženi potrošio ili primio određene iznose novca tokom perioda od šest godina koji je prethodio krivičnom delu koje je predstavljalo osnov za pokretanje krivičnog postupka. Tokom čitavog postupka prava odbrane su bila obezbeđena zaštitnim merama koje su sastavni deo sistema. Oba podnosioca je zastupao pravni zastupnik po njihovom izboru, a nijedan se nije ozbiljno žalio na pravičnost prve faze sudskog postupka. U drugu fazu postupka je spadalo obračunavanje vrednosti imovine koja je trenutno na raspolaganju podnosiocima predstavke. Obojica podnosioca su odlučila da u vezi sa svojim imovinskim sredstvima svedoče usmeno, iako su na raspolaganju imali zaštitne mere propisane zakonom. Sud smatra da nije došlo do povrede člana 6 stav 1 Konvencije.

NAVODNA POVREDA ČLANA 1 PROTOKOLA BR.1
- Pravo na neometano uživanje svoje imovine.
Sud smatra da nije došlo do povrede člana 1 Protokola br.1.
Odluka Suda je jednoglasna.