Postupak u ovom predmetu je pokrenut predstavkom protiv Republike Moldavije, koju je Sudu podneo g. Paladi (podnosilac predstavke). On je rođen 1953.g i živi u Kišinjevu. Bio je zamenik gradonačelnika Kišnjeva i predavač na Akademiji ekonomskih studija u Moldaviji.

Držan je u pritvorskom centru Centra za borbu protiv privrednog kriminala i korupcije (CBPKK) od 24.09.2004.g. do 25.02.2005.g. Potonjeg datuma premešten je u pritvorski centar br.3 Ministarstva pravde u Kišinjevu. Podnosilac pati od većeg broja obolenja.

Optužen je u tri odvojena krivična postupka zbog zloupotrebe službenog položaja i prekoračenja ovlašćenja. Prema navodima podnosioca, pritvorski centar CBPKK nije imao medicinsko osoblje sve do kraja februara 2005.g., kada je zaposlio lekara opšte prakse. Tvrdio je da je u više navrata tražio lekarsku pomoć, ali da su ga lečili samo lekari drugih institucija, koji su ga obilazili u hitnim slučajevima. Na osnovu preporuke lekara, sud je naložio premeštanje podnosioca u zatvorsku bolnicu. Direktor bolnice je u septembru 2005.g., u ime podnosioca, potvrdio da bolnica nema neophodnu opremu da sprovodi preporučeno neurološko lečenje.

NAVODNA POVREDA ČLANA 3 KONVENCIJE
- Niko ne može biti podvrgnut mučenju ili nečovečnom ili ponižavajućem postupanju ili kažnjavanju.
Podnosilac se žalio na neadekvatnu lekarsku pomoć, koju je primao dok je bio u pritvoru. Utvrđeno je da je podnosilac imao ozbiljne zdravstvene probleme, da je njegovo stanje zahtevalo lečenje od strane specijalista. Dakle, došlo je do povrede člana 3 Konvencije (15:2).

NAVODNA POVREDA ČLANA 34 KONVENCIJE
- Pravo na podnošenje predstavke Sudu od strane lica koja smatraju da su žrtve povrede prava zagarantovanih Konvencijom ili protokolima uz nju. Visoke strane ugovornive obavezuju se da ni na koji način ne ometaju vršenje ovog prava.
Ovde je podnosilac bio izložen ozbiljnoj opasnosti zbog kašnjenja nacionalnih vlasti kod sprovođenja privremene mere. Sud nije našao postojanje opravdavajućih okolnosti za Državu. Dakle, došlo je do povrede člana 34 Konvencije (9:8).

NAVODNA POVREDA ČLANA 5 STAV 1 I STAV 3 KONVENCIJE
- Pravo na slobodu i bezbednost ličnosti.
- Pravo da se uhapšenom sudi u razumnom roku ili da bude pušten na slobodu do početka suđenja, a ono se može usloviti i jemstvom da će se lice pojaviti na suđenju.
Podnosilac je takođe smatrao da je njegovo lišenje slobode bilo suprotno članu 5 stav 1 Konvencije, jer nije bilo zakonskog osnova za njegovo lišenje slobode do suđenja i da je uhapšen premda nije bilo opravdane sumnje da je učinio neko krivično delo. Žalio se na odugovlačenje postupka vezano za utvrđivanje opravdanosti njegovog lišenja slobode.
Sud smatra da je došlo do povrede člana 5 stav 1 Konvencije (16:1).

PRIMENA ČLANA 41 KONVENCIJE
- Pravično zadovoljenje oštećenoj stranci.
Sud je presudio (15:2) da je tužena Država obavezna da isplati podnosiocu određene iznose na ime naknade materijalne i nematerijalne štete i troškova postupka.