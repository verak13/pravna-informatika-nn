Ovaj predmet je Sudu prosledila Evropska komisija za ljudska prava, kao i Vlada Švajcarske Konfederacije. Postupak je pokrenut predstavkom protiv Švajcarske, koju je podneo švajcarski državljanin, g. Fridrih Šiser (podnosilac predstavke), sredinom novembra 1976.g. Podnosilac je rođen 1952.g. i živi u Kantonu Cirih. Neko vreme se krio od policije, a onda se predao početkom aprila 1976.g. Okružni pravozastupnik ga je saslušao u odsustvu advokata i naložio njegov pritvor. Pravozastupnik je snažno sumnjao da je podnosilac učinio ili pokušao da učini nekoliko teških krađa i plašio se da će možda ukloniti dokaze. Žalbe g. Šisera su odbijene. Pritvor mu je produžen. Osuđen je za profesionalnu krađu koju je učinio kao član bande.

NAVODNA POVREDA ČLANA 5 STAV 3 KONVENCIJE
- Pravo uhapšenog da bez odlaganja bude izveden pred nadležno sudijsko telo, kao i pravo da mu se sudi u razumnom roku ili da bude pušten na slobodu do suđenja.
G. Fišer je tvrdio da se okružni pravozastupnik ne može smatrati službenim licem koje je zakonom ovlašćeno da vrši sudijsku funkciju. Sud smatra da je okružni pravozastupnik, u ovom predmetu, pružio jemstva nezavisnosti, procesna i materijalna jemstva propisana zakonom, inherentna u pojmu „službeno lice određeno zakonom da obavlja sudske funkcije“. Dakle, nije došlo do povrede člana 5 stav 3 Konvencije (5:2).

NAVODNA POVREDA ČLANA 5 STAV 4 KONVENCIJE
- Pravo lica lišenog slobode da pokrene postupak u kome će sud hitno ispitati zakonitost lišenja slobode i naložiti puštanje na slobodu ako je lišenje slobode bilo nezakonito.
Podnosilac je tvrdio da je lišen ovog prava obzirom da je tokom četrnaest dana od hapšenja, u skladu sa ciriškim ZKP-om, mogao da se žali samo javnom tužiocu. Sud jednoglasno smatra da nije nadležan da razmatra žalbu vezanu za član 5 stav 4 Konvencije.
Izdvojena mišljenja.