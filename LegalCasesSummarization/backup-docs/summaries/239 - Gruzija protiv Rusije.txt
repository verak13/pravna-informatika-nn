Predmet se odnosi na hapšenje, pritvaranje i proterivanje iz Rusije velikog broja gruzijskih državljana od kraja septembra 2006. godine do kraja januara 2007. godine. Gruzijska vlada je tvrdila da su ruske vlasti izdale više od 4600 naloga za proterivanje gruzijskih državljana za vreme tog perioda i da je od tog broja više od 2300 pritvoreno i prisilno proterano, dok su ostali napustili Rusiju uz pomoć sopstvenih sredstava. To je predstavljalo znatno mesečno povećanje broja slučajeva proterivanja gruzijskih državljana.

U prilog svog navoda da je povećanje broja slučajeva proterivanja posledica politike koja je bila specifično usmerena prema gruzijskim državljanima, gruzijska vlada je predočila veliki broj dokumenata koje su izdale ruske vlasti u prvoj polovini oktobra 2006. godine. Tim dokumentima, koji se pozivaju na dva cirkularna dopisa izdata krajem septembra 2006. godine, se navodno nalaže osoblju da preduzme mere širokih razmera kako bi se identifikovai gruzijski državljani koji nezakonito borave u Rusiji, kako bi ih pritvorili, a potom proterali. Gruzijska vlada je takođe predočila dva dopisa ruskih regionalnih vlasti koji su upućeni školama početkom oktobra 2006. godine, a u kojima se zahteva da se identifikuju učenici koji imaju gruzijsko državljanstvo. Ruska vlada je osporila te navode. Ona je istakla da je jednostavno provodila imigracionu politiku te da nije preduzimala mere odmazde. U vezi s brojem slučajeva proterivanja, ona je istakla da poseduje samo godišenje i polugodišnje statističke podatke koji pokazuju da je oko 4000 administrativnih naloga za proterivanje izdato protiv gruzijskih državljana 2006. godine i oko 2800 između 1. oktobra 2006. godine i 1. aprila 2007. godine. U pogledu dokumenata na koje se pozvala gruzijska vlada, ruska vlada je istakla da su upute falsifikovane. Dok je potvrdila postojanje dva cirkularna dopisa, vlada je osporila njihov sadržaj, odbijajući u isto vreme da ih predoči Evropskom sudu uz obrazloženje da su klasifikovani kao “državna tajna”. Ruska vlada nije osporila da su pisma poslana školama s ciljem identifikacije gruzijskih učenika, ali je istakla da je to bio akt suviše revnosnih zvaničnika koji su nakon toga sankcionirani.

Razne međunarone vladine i nevladine organizacije, uključujući Odbor za monitoring Parlamentarne skupštine Veća Evrope (PACE), su izveštavale o proterivanju gruzijskih državljana 2007. godine, ističući koordinisano delovanje ruskih administrativnih i sudskih vlasti.

Pravo – Član 38: Ruska vlada je odbila da dostavi Sudu kopije dva cirkularna dopisa koje su izdale vlasti krajem septembra 2006. godine uz obrazloženje da su oni klasifikovani kao materijal čije je okrivanje zabranjeno prema ruskom pravu. Sud je već isticao u nizu prethodnih slučajeva koji su se odnosili na dokumente klasifikovane kao “državna tajna” da se tužene vlade ne mogu pozivati na odredbe domaćeg prava da bi opravdale svoje odbijanje dostavljanja dokaza Sudu koje je on zatražio. U svakom slučaju, ruska vlada nije dala precizno objašnjenje o tajnosti cirkularnih dopisa i, pretpostavljajući legitimne sigurnosne interese za neotkrivanje koji opravdavaju neotkrivanje predmetnih cirkularnih dopisa, mogućnostima na osnovu člana 33. stav 2. Pravila Suda da se ograniči pristup javnosti tajnim dokumentima, na primer, putem osiguranja poverljivosti. Prema tome, Sud je zaključio da Rusija nije ispunila svoju obavezu da mu obezbedi sve potrebne olakšice kako bi mogao ustanoviti činjenice predmeta.
Zaključak: nepoštovanje člana 38 (šesnaest glasova naspram jednog).

Član 35. stav 1 (iscrpljivanje domaćih lekova): Od oktobra 2006. godine je provođena koordinisana politika hapšenja, pritvaranja i proterivanja gruzijskih državljana u Ruskoj Federaciji. Ta politika je dovela do administrativne prakse koja je značila, prema uspostavljenoj praksi Suda, da se pravilo iscrpljivanja domaćih pravnih lekova ne primenjuje.
Donoseći takav zaključak, Sud je istakao da ne postoji ništa što bi ugrozilo verodostojnost podataka koje je naznačila gruzijska vlada: 4600 naloga za proterivanje protiv gruzijskih državljana, od koji je otprilike 2380 pritvoreno i prisilno proterano. Predmetni događaji – izdavanje cirkularnih dopisa, masovna hapšenja i proterivanja gruzijskih državljana, grupna proterivanja gruzijskih državljana letovima Moskva-Tbilisi te dopisi koje su ruski zvaničnici slali školama s ciljem identifikovanja gruzijskig učenika – su se svi desili u istom periodu, naime, krajem septembra ili početkom oktobra 2006. godine.

Podudaranje opisa tih događaja u izveštajima međunarodnih vladinih i nevladinih organizacija je takođe značajno. Osim toga, u pogledu kršenja člana 38. Konvencije, postoji snažna pretpostavka da su navodi gruzijske vlade verodostojni u pogledu sadržaja cirkularnih dopisa kojima se nalaže proterivanje upravo gruzijskih državljana.
U pogledu delotvornosti i pristupa domaćim pravnim lekovima, iz materijala predočenog Sudu proizilazi da su se gruzijski državljani suočavali sa stvarnim poteškoćama pri korištenju postojećih pravnih lekova kako u toku postupka pred ruskim sudovima tako i nakon proterivanja u Gruziju. Oni su dovođeni pred sudove u grupama. Nekima od njih nije dozvoljen pristup sudnici, dok su se neki žalili da je razgovor sa sudijom trajao u proseku pet minuta bez propisnog ispitivanja činjenica. Nakon toga im je naloženo da potpišu sudske odluke, a da im nije dozvoljeno da pročitaju njihov sadržaj ili da dobiju kopiju. Nisu imali pristup ni tumaču ni advokatu te su ih, po pravilu, te iste sudije i policijski službenici obeshrabrivali da ulažu žalbe.
Zaključak: postojanje određene administrativne prakse (šesnaest glasova naspram jednog); prethodni prigovor odbijen (šesnaest glasova naspram jednog).

Član 4. Protokola broj 4: Gruzija je istakla da su njeni državljani bili predmet kolektivnog proterivanja sa teritorije Ruske Federacije. Sud ponavlja da se pod kolektivnim proterivanjem, u smislu člana 4. Protokola broj 4, podrazumeva bilo koja mera kojom se stranci, kao grupa, prisiljavaju da napuste zemlju, osim ako se takva mera poduzima nakon i na osnovu razumnog i objektivnog ispitivanja slučaja svakog pojedinog člana grupe. Za razliku od situacije u pogledu člana 1. Protokola broj 7, član 4. Protokola broj 4. je primenjiv čak i ako proterane osobe ne borave na zakonit način na teritoriji dotične države.
Sud je uzeo u obzir podudarnost opisa gruzijskih svedoka i međunarodnih vladinih i nevladinih organizacija u vezi sa skraćenim postupcima koje su vodili ruski sudovi. On je naročito istakao da su proterivanja, prema Odboru za monitoring PACE-a, počinjena prema ustaljenoj šemi u cijeloj zemlji i da su se međunarodne organizacije pozivale u svojim izveštajima na koordinaciju između upravnih i sudskih vlasti.

Za vreme predmetnog perioda, ruski sudovi su izdali na hiljade naloga za proterivanje gruzijskih državljana. Čak iako je u formalnom smislu donesena sudska odluka u pogledu svakog gruzijskog državljanina, Sud je smatrao da je vođenje postupaka proterivanja za vreme tog perioda, nakon izdavanja cirkularnih dopisa i spornih uputa, te broj gruzijskih državljana koji su proterani od oktobra 2006. godine pa nadalje, onemogućio vođenje razumnog i objektivnog ispitivanja predmeta svakog pojedinca.
Dok svaka država ima pravo da uspostavi vlastitu politiku imigracije, problemi koji se pojavljuju u vezi s kontrolom migracijskih tokova ne mogu opravdati prakse koje su inkompatibilne s obavezama države na osnovu Konvencije.

Proterivanje gruzijskih državljana za vreme predmetnog perioda se nije odvijalo nakon i na osnovu razumnog i objektivnog ispitivanja predmeta svakog pojedinca. To je dovelo do administrativne prakse koja je u suprotnosti sa članom 4. Protokola broj 4.
Zaključak: administrativna praksa u suprotnosti sa članom 4. Protokola broj 4 (šesnaest glasova naspram jednog glasa).

Veliko veće je takođe zaključilo, sa šesnaest glasova prema jedan, da su hapšenja i pritvaranja gruzijskih državljana u Rusiji za vreme predmetnog perioda bila deo koordinisane politike hapšenja, pritvaranja i proterivanja gruzijskih državljana te da su, prema tome, proizvoljna. Kao takva, ona predstavljaju administrativnu praksu u suprotnosti sa članom 5. stav 1. Konvencije. Istom većinom, on je ustanovio da je izostanak delotvornih i pristupačnih lekova koji bi gruzijskim državljanima omogućili da ospore naloge za hapšenje, pritvaranje i proterivanje doveo do kršenja člana 5. stav 4. te da su uslovi pritvaranja gruzijskih državljana (pretrpane ćelije, neadekvatni sanitarni i zdravstveni uslovi i izostanak pritvatnosti) doveli do administrativne prakse suprotne članu 3. Sud je takođe ustanovio kršenje člana 13. u vezi sa članom 5. stav 1 (trinaest glasova naspram četiri glasa) te u vezi sa članom 3 (šesnaest glasova naspram jednog glasa).

Sud je ustanovio (sa šesnaest glasova naspram jednog glasa) da član 1. Protokola broj 7 (proceduralne garancije u vezi s proterivanjem stranaca) nije prekršen, budući da se ta odredba izričito odnosi na “strance koji zakonito borave na teritoriji jedne države”, te nije ustanovljeno da je za vreme predmetnog perioda bilo hapšenja i proterivanja gruzijskih državljana koji su zakonito boravili na teritoriji Rusije. Konačno, on nije ustanovio kršenje člana 8. i članova 1. i 2. Protokola broj 1 (jednoglasno).
Član 41: odlučivanje odgođeno.