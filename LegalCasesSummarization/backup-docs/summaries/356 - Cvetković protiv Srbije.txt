Predmet je formiran na osnovu predstavke protiv državne zajednice Srbija i Crna Gora, koju je Sudu podneo njen tadašnji državljanin g. Milorad Cvetković.
Opština Leskovac je podnosioca predstavke, inspektora rada, 6. decembra 1988. godine proglasila za tehnološki višak, a ovo rešenje je stupilo na snagu 29. decembra 1990. godine. Zbog toga je podnosilac predstavke 22. februara 1991. godine podneo žalbu Osnovnom sudu udruženog rada u Vranju, tražeći da bude vraćen na posao ili da dobije otpremninu za raskid radnog odnosa, kako je predviđeno relevantnim domaćim zakonodavstvom, 3. septembra 1991. godine taj sud je ustupio nadležnost Opštinskom sudu u Leskovcu. U periodu od 2. juna 1992. godine do 5. januara 1998. godine doneto jr ukupno četrnaest posebnih rešenja, u prvoj instanci, Opštinski sud u Leskovcu, Okružni sud u Leskovcu po žalbi i Vrhovni sud Srbije u trećoj instanci. Posle vraćanja predmeta na nižu instancu, 16. marta 1998. godine, Opštinski sud je ponovo doneo presudu u korist podnosioca predstavke. Okružni sud je 5. juna 1998. godine potvrdio ovu presudu po žalbi, a 18. marta 1999. godine je doneo posebno rešenje, kojim je naložio izvršenje ove presude. Isti sud je, međutim, 21. novembra 2000. godine prihvatio zahtev tuženog za ponovno pokretanje radnog spora. Okružni sud je 21. februara 2001. godine, odnosno Vrhovni sud 23. maja 2002. godine, potvrdio ovo rešenje. Opštinski sud je stoga 21. novembra 2002. godine ponovo pokrenuo postupak o kome je reč. Opštinski sud je 19. jula 2006. godine doneo delimičnu presudu u korist podnosioca predstavke. Dosudio mu je većinu zaostalih plata i traženu otpremninu zbog raskida radnog odnosa, ali je odbio njegov zahtev da bude vraćen na posao pošto je u međuvremenu stekao godine za penzionisanje. Okružni sud je 1. decembra 2006. godine ukinuo ovu presudu po žalbi i vratio predmet Opštinskom sudu. Opštinski sud je 24. januara 2007. godine ponovo doneo delimičnu presudu u korist podnosioca predstavke. Okružni sud je, međutim, 26. aprila 2007. godine odbio zahteve podnosioca predstavke u celini. Podnosilac predstavke je podneo reviziju Vrhovnom sudu, koji do momenta donošenja ove presude nije rešena.