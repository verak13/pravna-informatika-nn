R.D, policajac u rezervi, ranio je podosioca predstavke, koji je radio kao konobar u jednom kafeu, tako što je u njega pucao iz neposredne blizine dok je bio neovlašćeno odsutan sa mesta na kom je trebalo da se nalazi po službenom rasporedu. R.D. je potom bio osuđen za tešku povredu zakona protiv bezbednosti, pošto je sud ocenio da nije namerno pritisnuo okidač dok je bio u alkoholisanom stanju. Osuđen je na uslovnu kaznu zatvora.

U okviru odvojenog postupka, civilni sudovi su odbacili tužbeni zahtev podnosioca predstavke za obeštećenje, koji je ovaj podneo protiv države/ministarstava unutrašnjih poslova, uz obrazloženje da R.D. nije delovao u okviru svoje zvanične funkcije u momentu incidenta.

Pravo - Član 2 : Bez obzira na to da li je postojala namera da se izvrši ubistvo ili ne, podnosilac predstavke je bio žrtva ponašanja koje po samoj svojoj prirodi dovodi do opasnosti po život. Stoga član 2 ovde nalazi svoju primenu. Iako je R.D. bio državni službenik, odnosno policajac u rezervi, on nije postupio u okviru svoje funkcije u momentu kada je pucao. Da bi utvrdio da li se država ipak može smatrati odgovornom za nezakonito postupanje R.D, Sud mora razmotriti sveukupnu situaciju i proučiti prirodu i okolnosti postupaka zainteresovanog.

Incident se odigrao tokom radnog vremena R.D, kada je trebalo da bude na službi u policijskoj stanici. Iako nije sporno da je zainteresovani neovlašćeno napustio službu u stanju pijanstva, nosio je uniformu i pucao na podnosioca predstavke iz svog službenog oružja. Svakako, vlasti objektivno nisu mogle da predvide ponašanje R.D, ali država je dužna da uspostavi i rigorozno primenjuje sistem adekvatnih i delotvornih garancija za prevenciju bilo kakve zloupotrebe, od strane svojih službenika, posebno rezervista koji su privremeno mobilisani, oružja koje im je povereno u sklopu njihove zvanične funkcije. Vlada nije pomenula nikakav pravilnik koji bi imao veze sa ovim pitanjima, ali Sud je primetio da član 26. zakona o unutrašnjim poslovima zahteva od državnih službenika da svoju funkciju obavljaju « u svakom momentu, bez obzira da li su na dužnosti ili ne », što u praksi znači da su uvek u obavezi da nose svoje službeno oružje. Vlada nije dala nikakvu napomenu o tome da li je podobnost R.D. za rad u policiji i nošenje oružja bila proverena, iako je to pitanje trebalo da bude posebno ispitano. U svetlu pomenutih okolnosti, Sud je ocenio da odgovornost za postupke R.D. može da se pripiše tuženoj državi.

Zaključak : Kršenje (jednoglasno).