Predmet se odnosi na poslaničke mandate u Srbiji. Podnosioci se se oslonili na Čl. 3 Protokola br. 1 (pravo na slobodne izbore) i Čl. 13 (pravo na delotvoran pravni lek), tvrdeći da je prestanak njihovih mandata bio nezakonit i da nisu imali pravo na efikasan pravni lek povodom kršenja njihovih prava. Podnosioci predstavke su državljani Srbije, rodjeni 1965. godine i 1975. godine, sa prebivalištem u Novom Sadu, odnosno Beogradu.
Podnosioci predstavke su 2003. godine izabrani za članove Parlamenta, ispred političke stranke zvane G 17 plus. Medjutim, pre izbora, od svih kandidata, uključujući i podnosioce, njihove stranke su tražile da potpišu izjave o ostavkama, bez datuma, kao i ovlašćenje da stranka umesto njih imenuje druge kandidate, ukoliko to bude potrebno.
Nakon političkih neslaganja sa svojom strankom, podnosioci su nedvosmisleno izrazili želju da zadrže svoja mesta u Parlamentu, u overenoj, zvaničnoj izjavi, obrativši se skupštinskom Odboru. Uprkos izjavi, šef G17 plus je odredio datum na ranije potpisanim izjavama o ostavkama podnosilaca i predao ih predsedniku Narodne skupštine. Skupštinski Odbor je zaključio da su oba podnosioca podnela ostavke i da su njihovi mandati prestali, a na plenarnom zasedanju, Narodna skupština je potvrdila tu odluku i prihvatila druga dva kandidata, na predlog stranke G17 plus.
Podnosioci predstavke su se obraćali Vrhovnom i Ustavnom sudu, tražeći poništaj odluke Narodne skupštine.
Evropski Sud za ljudska prava je utvrdio povredu Čl. 3 Protokola br.1 i povredu Čl.13 u odnosu na prvog podnosioca, dok je u odnosu na drugu podnositeljku odlučio da predstavku skine sa liste predmeta. Uz presudu su, takodje, priložena i dva izdvojena mišljenja.