U predmetu Ozgur Gundem, Evropski sud je zaključio da su nepreduzimanje mera državne vlasti da spreči i suzbije napade na medij i njemu povezana lica i policijska operacija u prostorijama medija dnevnog lista, kao i pravne mere koje su nakon nje preduzete doveli do povrede čl.10 Konvencije.

U ovom predmetu predstavku je podnelo četvoro lica (uredništvo i osnivač) kao i izdavač dnevnog lista „Ozgur Gundem” sa sedištem u Istanbulu. List je izlazio u periodu od 30.05.1992. do aprila 1994. godine, kada ga je nasledio list „Ozgur Ulke”.
Podnosioci su naveli da je list bio predmet ozbiljnih napada i uznemiravanja, koja su na kraju dovele do njegovog zatvaranja. U postupku nije osporeno da je sedam lica povezanih sa pomenutim listom ubijeno u periodu od 31.07.1992. do 04.08.1993. godine i da se dogodilo više oružanih napada na lica povezana sa dnevnim listom i na njegovu i njhovu imovinu. Mimo ovih nespornih slučajeva, podnosioci predstavke su nabrojali veliki broj drugih slučajeva (podmetanja požara, napada i pretnji prema prodavcima novina, distributerima i raznosačima novina) za koja je država tvrdila da se nisu dogodili. Podnosioci predstavke i ostali koji su zastupali zaposlene uputili su brojne peticije vlastima u vezi sa pretnjama i napadima. Na ogromnu većinu tih pisama nije bilo odgovora.

U decembru 1993. godine, policija je sprovela pretres kancelarije dnevnog lista u Istanbulu, oduzela određene predmete, privela 107 lica zatečenih u zgradi i zaplenila sva dokumenta i celokupnu arhivu, da bi u aprilu 1994. godine bila podignuta optužnica protiv deset lica u kojoj je navedeno da su oni bili pripadnici Kurdistantske radničke partije (PKK), koja se tretira kao teroristička organizacija. Pokrenute su brojne optužbe protiv lista (uključujući urednika, vlasnika i izdavača i autore spornih članaka) zbog krivičnih dela izvršenih objavljivanjem članaka i one su imale za rezultat mnoge osuđujuće presude s novčanim i zatvorskim kaznama, nalozima za zaplenu brojeva lista i nalozima za zatvaranje lista u periodima od tri do mesec dana.

Evropski sud je nakon sagledavanja navoda stranaka u postupku i izveštaja Komisije za ljudska prava, zaključio da vlasti nisu preduzele svoju pozitivnu obavezu da zaštite „Ozgur Gundem”, iako su bili svesni da su list „Ozgur Gundem” i lica povezana s njim, bili predmet niza nasilnih radnji i da su se podnosioci predstavke plašili da su oni namerno bili cilj kako bi se sprečilo objavljivanje i distribucija ovog lista.

Sud smatra, uzimajući u obzir ozbiljnost napada i njihovu široku rasprostranjenost, da država nije mogla da se pouzda u istrage koje su naložili pojedinačni javni tužioci u konkretnim slučajevima, te da država u ovim istragama nije pružila odgovarajući ili delotvoran odgovor na navode podnosilaca predstavke da su napadi bili deo organizovane kampanje koju su vlasti podržavale ili tolerisale.

Sud je zaključio da država nije, u datim okolnostima, ispunila svoju izričitu obavezu da zaštiti „Ozgur Gundem”, pri korišćenju njegove slobode izražavanja, da je policijska operacija u prostorijama dnevnog lista u Istanbulu od 10.12.1993. godine predstavljala mešanje u slobodu izražavanja, kao i da ova akcija (tokom koje je izvršen pretres prostorija, zaplena materijala i hapšenje prisutnih) nije bila srazmjerna legitimnom cilju, odnosno da mere koje su vlasti preduzele nesu bile opravdane u smislu čl.10. st.2 Konvencije.

Evropski sud je naveo da tužena država nije uspela da preduzme odgovarajuće zaštitne i istražne mere da zaštiti „Ozgur Gundem” u korišćenju njegove slobode izražavanja i da je pri tom uvela mere protiv lista, kroz operaciju pretresa i hapšenja koju je izvela 10. decembra 1993. godine i putem brojnih tužbi i osuda u vezi s brojevima lista, koje su bila nesrazmerne i neopravdane u ostvarivanju bilo kog legitimnog cilja. Kao rezultat ovih kumulativnih faktora, list je prestao da izlazi. Dakle, došlo je do kršenja člana 10 Konvencije.