Predmet je Sudu prosledila Evropska komisija za ljudska prava, u skladu sa odredbama primenjivih pre stupanja na snagu Protokola br.11 uz Konvenciju. Postupak u ovom predmetu je pokrenut na osnovu predstavke protiv Republike Poljske, koju je podneo g.Kreuz (podnosilac predstavke), a koji ima dvojno, austrijsko i poljsko državljanstvo. Podnosiocu je bila dodeljena pravna pomoć. On se naročito žalio da je povređeno njegovo pravo na pristup sudu i to prekomernim iznosima sudskih taksi koje su od njega tražene za podnošenje odštetnog zahteva, što ga je sprečilo da sudu podnese takav zahtev.

Početkom jula 1991.g. Gradska kancelarija u Plocku, izdala je podnosiocu privremenu urbanističku dozvolu za izgradnju perionice automobila. Podnosilac se naknadno obratio gradonačelniku radi dobijanja konačne urbanističke dozvole. Posebno je tražio potvrdu da se nameravana gradnja može nalaziti u određenom području. Gradonačelnik je odbio njegov zahtev. Vrhovni upravni sud je doneo zaključak da su upravne vlasti propustile da temeljno utvrde činjenično stanje, kako propisuje Zakonik o upravnom postupku.

Podnosilac je početkom maja 1995.g., pred Pokrajinskim sudom tužio Opštinu Plock, ističući odštetni zahtev. Tražio je da ga sud oslobodi od plaćanja sudskih taksi. Sud je odbio njegov zahtev iz formalnih razloga, smatrajući njegovu tužbu preuranjenom, jer je postupak za dobijanje urbanističke dozvole još bio u toku. Nova taksa mu je određena kod podnošenja žalbe. On je opet tražio oslobađanje od plaćanja sudskih troškova. Prvostepeni sud je utvrdio kako iznos takse koja je određena podnosiocu jeste neuobičajeno visok i smanjio ga je. Podnosilac je ipak podneo žalbu drugostepenom sudu, ali ona nije uvažena.

NAVODNA POVREDA ČLANA 6 STAV 1 KONVENCIJE
- Pravo na pravično suđenje
Podnosilac je tvrdio da mu je onemogućen pristup sudu iz finansijskih razloga, obzirom na visinu izrečene sudske takse. Vlada je smatrala kako sudske takse koje poljski sudovi naplaćuju za rešavanje građanskih tužbi predstavljaju oblik legitimnog ograničenja pristupa pojedinca sudu, što se ne može smatrati protivnim članu 6.
Ocena suda: član 6 Konvencije omogućava svim licima pristup sudu. „Pravo na sud“ nije apsolutno. Države imaju određeno polje slobodne procene, ali konačna odluka u pogledu poštovanja Konvencije leži na Sudu. Sudska taksa zatražena od podnosioca je preterano visoka. Dakle, došlo je do povrede člana 6 stav 1 Konvencije.

PRIMENA ČLANA 41 KONVENCIJE
- Pravična naknada oštećenoj strani
Sud obavezuje tuženu državu da isplati podnosiocu određene iznose na ime nematerijalne štete i sudskih i ostalih troškova.
Presuda je doneta jednoglasno.