Podnosilac predstavke, državljanin Nemačke, naveo je da se 31. decembra 2003. godine ukrcao na autobus za Skopje. Na makedonskoj granici javila se sumnja u validnost njegovog pasoša. Ispitivale su ga makedoske vlasti o mogućim vezama sa nekoliko islamskih organizacija i grupa. Kasnije je odveden u hotelsku sobu u Skopju gde su ga držali dvadeset i tri dana. Tokom pritvora svo vreme su ga posmatrali i više puta ispitivali. Njegovi zahtevi da kontaktira ambasadu Nemačke bili su odbijeni. Jednom prilikom, kada je rekao da namerava da ode, u glavu mu je uperen pištolj i pretili su mu. Trinaestog dana njegovog zatočeništva, podnosilac predstavke započeo je štrajk glađu u znak protesta protiv kontinuiranog lišenja slobode. Dana 23. januara 2004. godine, sa lisicama i povezom preko očiju, stavili su ga u automobil i odveli na aerodrom u Skopju.

Tu su ga smestili u neku prostoriju, pretuklo ga je nekoliko maskiranih muškaraca, skinuli su ga do gola i sodomizovali nekim predmetom. Nakon što mu je nasilno stavljen supozitorij stavili su mu pelenu i obukli mu plavu trenerku kratkih rukava. Zatim je vezan i sa kapuljačom na glavi, u potpunoj čulnoj deprivaciji, nasilno odveden do vazduhoplova CIA, koji je bio okružen makedonskim agentima službe bezbednosti koji su oformili kordon oko aviona. Kada je ušao u avion, podnosioca predstavke bacili su na pod, privezali lancima i nasilno mu dali sredstvo za umirenje. U tom položaju je odveden avionom u Kabul (Avganistan) gde je držan u zatočeništvu četiri meseca.
Dana 29. maja 2004. godine podnosilac predstavke vraćen je u Nemačku preko Albanije. U oktobru 2008. godine podnosilac predstavke podneo je krivičnu prijavu državnom tužilaštvu u Skopju, ali je ona odbijena jer nije bila potkrepljena dokazima.

Podnositelj se obratio ESLJP predstavkom u kojoj je naveo da su u odnosu na njega i postupak koji je prošao, a koji je trajao od 31 decembra 2003. do 29. maja 2004. godine, povređeni članovi 3, 5, 8 i 13 Konvencije. Podnositelj predstavke je posebno naveo da je bio predmet operacije tajne predaje, tj. da su ga agenti tužene države uhapsili, držali pritvorenog u izolaciji, ispitivali i zlostavljali, te da su ga predali na skopljanskom aerodromu agentima CIA-e koji su ga prebacili, specijalnim letom koji je organizirala CIA, u tajni pritvorski objekat CIA-e u Afganistanu gdje je bio zlostavljan više od četiri meseca.

Tužena Vlada osporila je navode podnosioca predstavke po svim stavkama. Međutim, nakon izvođenja zaključaka iz dostupnog materijala i postupanja vlasti i u odsustvu bilo kakvog zadovoljavajućeg i ubedljivog obrazloženja Vlade, Sud je našao da su ti navodi potvrđeni van osnovane sumnje.

Sud je jednoglasno odlučio da je došlo po povrede člana 3 Konvecnije u odnosu na procesni i to:
(a) Procesni aspekti: Podnošenjem krivične prijave, podnosilac predstavke skrenuo je pažnju državnog tužioca na svoje navode da su ga službena lica države podvrgla zlostavljanju i da su bili aktivno uključeni u njegovu kasniju predaju agentima CIA. Njegove pritužbe bile su potkrepljene dokazima do kojih se došlo u toku međunarodne i drugih inostranih istraga. On je tako postavio osnov za prima facie predmet zlostavljanja snaga bezbednosti tužene države, što mu je garantovalo da će istraga biti sprovedena. Međutim, gotovo dva i po meseca kasnije državni tužilac odbio je pritužbu zbog nedostatka dokaza. Osim traženja informacija od Ministarstva unutrašnjih poslova, tužilac nije preduzeo nikakve korake da ispita navode podnosioca predstavke. Iako su navodi podnosioca predstavke u vezi sa vremenom i načinom njegovog prebacivanja u Avganistan, izuzetno dosledni sa tačnim kursom predmetnog vazduhoplova, u odnosu na ovo nisu sprovedene dalje istražne mere.

Još jedan aspekt koji daje istrazi karakter neadekvatnog jeste njen uticaj na pravo na istinu u vezi sa relevantnim okolnostima predmeta. Predmet je bio od velikog značaja ne samo za podnosioca predstavke i njegovu porodicu, već i za druge žrtve sličnih krivičnih djela i opštu javnost, koja je imala pravo da zna što se dogodilo. Problem "vanredne predaje" privukao je pažnju svetske javnosti i potaknuo istrage mnogih međunarodnih i međuvladinih organizacija, uključujući i organe Ujedinjenih nacija za ljudska prava, Savet Evrope i Evropski parlament. Uprkos neporecivoj složenosti okolnosti ovog predmeta, tužena država je trebalo da uloži napore da preduzme adekvatnu istragu. Skraćena istraga koja je izvršena u ovom predmetu ne može da se smatra delotvornom, te je Sud jednoglasno doneo zaključak o povredi procesnog aspekta člana 3 Konvencije.
(b) Materijalni aspekat – u odnosu na materijalni aspekt člana 3 Konvencije, Sud je sagledavao okolnosti u vezi postupanja u hotelu, postupanja na aerodromu i okolnosti udaljenja podnosioca predstavke, i za svaku od njih jednoglasno utvrdio povredu člana 3.
(i) Postupanje u hotelu – Podnosilac predstavke nesumnjivo je živeo u stalnom stanju straha zbog nesigurnosti po pitanju svoje sudbine tokom ispitivanja kojima je bio podvrgnut. Takvo postupanje bilo je namerno korišćeno sa ciljem da se izvuče priznanje ili informacije o njegovim navodnim vezama sa terorističkim organizacijama. Patnje podnosioca predstavke takođe su povećane tajnom prirodom operacije i činjenicom da je njemu onemogućena komunikacija sa bilo kim dok je dvadeset i tri dana boravio u hotelu, neobičnom mestu za pritvor, van bilo kakvog sudskog okvira. Stoga postupanje kome je bio podvrgnut podnosilac predstavke dok je bio u hotelu predstavlja po raznim stavkama nečovečno i ponižavajuće postupanje.

(ii) Postupanje na aerodromu – Isti obrazac ponašanja primjenjen je u sličnim okolnostima za koje je već utvrđeno da predstavljaju povredu člana 7 Međunarodnog pakta UN o građanskim i političkim pravima. Iako je podnosilac predstavke bio u rukama specijalnog tima CIA za predaju, radnje o kojima je reč bile su izvršene u prisustvu službenih lica tužene države i na njenoj teritoriji. Posledica toga je da se tužena država mora smatrati odgovornom po Konvenciji za radnje koje su izvršila strana službena lica na njenoj teritoriji uz prećutnu saglasnost ili povlađivanje njenih vlasti. Podnosilac predstavke nije predstavljao nikakvu pretnju za lica koja su ga zatočila. Dakle, fizička sila koja je protiv njega upotrebljena na aerodromu bila je preterana i neopravdana u datim okolnostima. Ove mere su upotrebljene u kombinaciji sa predumišljajem, sa ciljem da se izazove teška bol ili patnja da bi se dobile informacije, izvršilo kažnjavanje ili zastrašilo podnosioca predstavke. Takvo postupanje predstavlja mučenje. Stoga se tužena država smatra direktno odgovornom za povredu prava podnosioca predstavke po ovoj stavci pošto su njena službena lica aktivno pomogla postupanje i nisu preduzela potrebne mere da spriječe da do njega dođe.

(iii) Udaljenje podnosioca predstavke – Nije bilo dokaza da je prebacivanje podnosioca predstavke u ruke agenata CIA obavljeno u skladu sa legitimnim zahtevom za njegovo izručenje ili bilo kakvom drugom zakonskom procedurom priznatom u međunarodnom pravu za prebacivanje zatvorenika stranim vlastima. Nije se pokazalo ni da je postojao nalog za hapšenje u vreme kada je ovlašćena predaja podnosioca predstavke u ruke agenata SAD. Nadalje, dokazi ukazuju na to da su makedonske vlasti imale saznanja o odredištu na koje će biti odveden podnosilac predstavke sa aerodroma u Skopju. Oni su takođe znali ili je trebalo da znaju da postoji stvarni rizik da će podnosilac predstavke biti podvrgnut postupanju koje je protivno članu 3, pošto su u to vreme bili objavljeni razni izveštaji koji su se odnosili na praksu kojoj su pribegavale ili je tolerisale vlasti SAD, a koja je bila očigledno suprotna principima Konvencije. I na kraju, tužena država nije tražila nikakva uveravanja od vlasti SAD da bi sprečila rizik da će podnosilac predstavke biti zlostavljan. Shodno tome, uzevši u obzir način na koji je podnosilac predstavke prebačen u nadležnost vlasti SAD, Sud smatra da da je bio podvrgnut "vanrednoj predaji ", tj. vansudskom prebacivanju lica iz jedne jurisdikcije ili države u drugu za svrhe pritvora i ispitivanja van normalnog pravnog sistema, gde je postojao stvarni rizik mučenja ili surovog, nečovečnog ili ponižavajućeg postupanja.

U odnosu na član 5 Konvencije, Sud je takođe posmatrao situacije pritvora u Skoplju i kasnijeg pritvora. U odnosu na ove situacije, zaključio je sledeće:
(i) Pritvor u Skopju – Držanje podnosioca predstavke u ograničenom prostoru u hotelu nije bilo ovlašćeno od strane suda niti propraćeno bilo kakvom evidencijom o zadržavanju. Podnosilac predstavke nije imao pristup advokatu, niti mu je dozvoljeno da stupi u kontakt sa svojom porodicom ili ambasadom Nemačke i bila mu je uskraćena svaka mogućnost da bude izveden pred sud da se ispita zakonitost njegovog pritvora. Ovakav pritvor podnosioca predstavke i njegova nemogućnost da komunicira sa bilo kim, na tako neobičnoj lokaciji kao što je hotel još pojačava proizvoljnost njegovog lišenja slobode. To predstavlja naročito tešku povredu njegovog prava na slobodu i bezbednost.
(ii) Kasniji pritvor – U ovom predmetu, podnosilac predstavke bio je predmet "vanredne predaje", koja je obuhvatala pritvor van normalnog pravnog sistema. Za ovakav pritvor lica osumnjičenih za terorizam u okviru programa “predaje” koji vode vlasti SAD već je u sličnim predmetima bilo utvrđeno da je proizvoljan. U takvim okolnostima, trebalo je da bude jasno makedonskim vlastima da je, nakon što je predat u nadležnost vlasti SAD, podnosilac predstavke bio izložen realnom riziku flagrantnog kršenja njegovih prava po članu 5. Makedonske vlasti nisu samo propustile da ispune svoju pozitivnu obavezu da zaštite podnosioca predstavke od toga da bude pritvoren tako da to krši tu odredbu; oni su takođe aktivno pomogli kasniji pritvor podnosioca predstavke u Avganistanu tako što su ga predali u ruke CIA uprkos činjenici da su znali ili je trebalo da znaju za rizik takvog prebacivanja.
S obzirom na navedeno, otmica i pritvor podnosioca predstavke predstavljaju "prisilni nestanak" definisan međunarodnim pravom. Tužena Vlada treba da se smatra odgovornom za kršenje prava podnosioca predstavke po članu 5 Konvencije tokom čitavog perioda njegovog zatočeništva. U skladu sa ovim, Sud je jednoglasno zaključio da je član 5 Konvencije povređen.

Sud je takođe utvrdio povrede člana 8 i člana 13 Konvencije