Postupak je pokrenut dvema predstavkama koje je podneo turski državljanin, g. Mustafa Aksu dana 23. januara i 4. avgusta 2004. Podnositelj se žalio da su tri publikacije, knjiga i dva rečnika, čije izdavanje je finansirala Vlada, sadržali navode i izraze koji su izražavali anti-romska osećanja. Pozivao se na članak 14. u vezi s članm 8. Konvencije.

Predstavke su dodeljene Drugom odeljenju Suda, koje je 27. jula 2010 donelo odluku da se predstavke združe i sa četiri glasa za i tri protiv da nije došlo do povrede člana 14. u vezi s članom 8. Konvencije. Po zahtevu podnosioca predstavke, odbor Velikog veća odlučio je da predmet uputi Velikom veću.

Podnositelj predstavke je naveo da su sporne publikacije sadržale izraze o ciganskoj zajednici koje su imale negativne, diskriminirajuće i predrasudne konotacije. Podnositelj je dalje tvrdio da su Ministarstvo obrazovanja i Tursko jezično društvo promenili njihove rečnike na njegov zahtev, te je tražio od Jezičke zajednice da takođe ispravi gore navedene definicije i ukloni sve diskriminirajuće izraze iz rečnika. Na svoje pismo nije dobio odgovor. Nakon toga, on je 2003. godine pokrenuo postupak pred Građanskim sudom opšte nadležnosti u Ankari protiv Jezičke zajednice, zahtevajući da se sporne definicije i izrazi izbrišu iz rečnika. Takođe, tražio je naknadu nematerijalne štete koju je pretrpeo zbog izraza sadržanih u rečnicima. S tim u vezi naveo je da su definicije u rečnicima predstavljale napad na njegov romsko/ciganski identitet i uvredu njega lično. Građanski sud u Ankari odbio je tužbu podnositelja predstavke i zaključio da su definicije i izrazi sadržani u rečnicima bili utemeljeni na istorijskoj i sociološkoj stvarnosti te da nisu imali za cilj da ponize niti da obezvrede etničku grupu, kao i da su u turskom postojali slični izrazi koji su se odnosili na druge etničke grupe, koji su bili prisutni u rečnicima i enciklopedijama. Na ovu odluku podnositelj se žalio Kasacionom sudu koji je presudu potvrdio.

Veliko veće ESLJP je razmatralo da li se predstavka treba razmatrati u odnosu na povredu člana 8 u vezi sa članom 14 i zaključilo da je glavno pitanje u ovom predmetu da li su sporne publikacije, koje su navodno sadržale rasne uvrede, predstavljale mešanje u pravo podnositelja na poštovanje njegovog privatnog života, te, ukoliko jesu, da li je to mešanje bilo u saglasnosti s navedenim pravom, te odlučilo da predmet razmatra samo sa stajališta člana 8. Konvencije, te da u konkretnom slučaju turske vlasti nisu prekoračile svoju slobodu procene te da nisu zanemarile svoju pozitivnu obavezu da osiguraju podnositelju poštovanje njegovog privatnog života. Dakle, nije došlo do povrede člana 8 (16:1 glasova). Sudija Gyulumyan priložila je svoje izdvojeno mišljenje.