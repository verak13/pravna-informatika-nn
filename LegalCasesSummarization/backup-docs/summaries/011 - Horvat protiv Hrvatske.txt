Predmet je formiran na osnovu predstavke koju je podnela hrvatska državljanka, koja se oslonila na povredu Čl. 6 stav 1. i Čl. 13. Konvencije.
Dana 19. oktobra 1992. godine, podnositeljka je, preduzeću iz Zagreba, pod nazivom "M.J.B.", pozajmila iznos od 10.000 nemačkih maraka, na period od tri meseca, uz kamatnu stopu od 27%, a dana 23. novembra 1992. godine, preduzeću "Z.I.P.", iznos od 20.390 nemačkih maraka, na period od mesec dana, uz kamatnu stopu od 20%. Kako nijedno od dva navedena preduzeća nisu vratila zajmove, podnosteljka je pokrenula postupke pred Općinskim sudom u Zagrebu.

Postupak protiv preduzeća "Z.I.P." i njegovog navodnog vlasnika Ž.M., započet je dana 29. marta 1995. godine, kada je podnositeljka podnela tužbu, zajedno sa još 39 tužilaca. Ročišta su odlagana, zbog nedolaska tuženih, a u medjuvremenu, preduzeće je prestalo da postoji, a adresa vlasnika je bila nepoznata. Dana 20. juna 1996. godine, advokat podnositeljke je obavestio sud da je Centar za socijalnu skrb, odlukom od 11. marta 1996. godine, postavio pravnog zastupnika. Sledeće ročište, zakazano za 2. decembar 1999. godine, takodje se odložilo zbog izostanka tuženih, dok je na ročištu održanom 7. juna 2000. godine, sud doneo odluku o vraćanju u predjašnje stanje, a zbog ponovnog izostanka tuženih, ročište zakazao za 17. oktobar 2000. godine.
Postupak protiv preduzeća "M.J.B." i navodne vlasnice tog preduzeća, B.J., započeo je 30. marta 1995. godine, kada je podnositeljka, zajedno sa još 30 tužilaca, podnela tužbu Općinskom sudu u Zagrebu. Nakon nekoliko odlaganja ročišta, zbog ne pojavljivanja tuženih i zbog toga što se vlasnica preduzeća, B.J. nalazila u pritvoru, preduzeće je prestalo da postoji. Ročišta su se dalje odlagala, iz istog razloga, a dana 2. aprila 1998. godine, advokat podnositeljke je obavestio sud, da je Centar za socijalnu skrb Zagreb, odlukom od 26. marta 1998. godine, postavio pravnog zastupnika. Dana 2. jula 1998. godine, sud je doneo presudu zbog izostanka, i utvrdjeno je da je navedeno preduzeće prestalo da postoji.
Evropski Sud za ljudska prava jednoglasno utvrdjuje da je došlo do povrede Čl. 6. stav 1. i Čl. 13. Konvencije.