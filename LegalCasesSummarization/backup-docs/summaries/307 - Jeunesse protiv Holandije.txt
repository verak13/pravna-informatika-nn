Postupak u ovom predmetu je pokrenut predstavkom protiv Kraljevine Holandije koju je Sudu podnela surinamska državljanka gđa Margriet Jeunesse (podnositeljka predstavke) dana 01.03.2010.godine. Podnositeljka predstavke je tvrdila da je Holandija povredila njeno pravo garantovano članom 8 Konvencije jer je odbila da je izuzme od obaveze posedovanja privremene boravišne vize i odbila joj je ulazak na državnu teritoriju. U maju 2013.godine Veće kome je predmet dodeljen je ustupilo nadležnost Velikom veću, a nijedna stranka nije uložila prigovor na ustupanje. U novembru iste godine održana je javna rasprava u Zgradi ljudskih prava u Strazburu.
Podnositeljka je rođena 1967.godine i živi u Hagu. U martu 1987.godine upoznala je g.W, koji je kao i podnositeljka rođen i oduvek je živeo u Surinamu, i započela je vezu sa njim, a kasnije i zajednički život. Godine 1993. g.W.-u je odobreno holandsko državljanstvo koje je podrazumevalo odricanje od surinamskog državljanstva. Između 1991. i 1995.godine podnositeljka je Kraljevini Holandiji podnela pet neuspešnih zahteva za izdavanje vize u svrhu poseta rođaku. Ti zahtevi su odbačeni jer njen sponzor nije bio dovoljno solventan, nije potpisao potrebnu izjavu o potpori ili nije dostavio dovoljno podataka potrebnih za procenu zahteva za vizu. Njen šesti zahtev je odobren pa je podnositeljka ušla u Holandiju, a kada joj je viza istekla nakon 45 dana nije se vratila u Surinam, i do danas živi u zemlji. Naknadni zahtev, a u svrhu života sa g.W joj nije odobren i doneta je odluka o njenom proterivanju iz zemlje. U međuvremenu ona se udala za g.W u junu 1999.godine i u tom braku je rođen sin. Naknadni zahtevi su joj odbijeni, mada je u braku dobila i drugo dete koje ima holandsko državljanstvo. I njeni drugi, naknadni zahtevi su odbijeni od strane domaćih organa. U aprilu 2010.godine podnositeljka je smeštena u pritvor za strance u svrhu udaljenja, a zatim u prihvatni centar gde je utvrđeno da je trudna. Uložila je zahteve za puštanje na slobodu, ali oni su odbijeni. U avgustu iste godine je puštena iz pritvora, a u novembru je rođeno njeno treće dete.
NAVODNA POVREDA ČLANA 8 KONVENCIJE
- Pravo na poštovanje porodičnog života.
Podnositeljka je smatrala da je u najboljem interesu njene dece da joj bude dopušteno da boravi u Holandiji, kao i očuvanje njihove porodične zajednice u toj zemlji gde su deca ukorenjena. Vlada je smatrala da su deca mlada i prilagodljiva, a da njihovi roditelji imaju bliske rođake u Surinamu. Prema oceni Suda, ovaj predmet se ne odnosi samo na porodični život već i na imigraciju. Mora se uzeti u obzir da li su pojedinci bili svesni imigracionog statusa jednog od njih kada su ulazili u bračnu zajednicu, ali i najbolji interesi dece iz tog braka. Sud ponavlja da je boravak podnositeljke predstavke bio nezakonit nakon onih 45 dana koja su joj odobrena 1997.godine. Kada su vlasti suočene sa gotovim činom udaljenje člana porodice bilo bi nespojivo sa članom 8 Konvencije. Sud, imajući sve u vidu, smatra da nije bilo pravične ravnoteže između suprotstavljenih interesa. Dakle, došlo je do povrede člana 8 Konvencije (sa 14 glasova naprema 3).
PRIMENA ČLANA 41 KONVENCIJE
- Pravično zadovoljenje oštećenoj stranci.
Sud je sa 14 glasova naprema 3 dosudio podnositeljki određene iznose na ime nematerijalne štete, kao i na ime troškova i izdataka.
IZDVOJENO MIŠLJENJE
Po njima, Sud postupa kao prvostepeni imigracioni sud, a ne kao supsidijarno telo. Sud je u velikom broju predmeta istakao da bi porodični život mogao da se odvija i u drugoj zemlji, a u Surinamu se govori holandski jezik.