Ovaj predmet je formiran na osnovu predstavke protiv Republike Bugarske koju je Evropskoj komisiji za ljudska prava, koju je na osnovu ranijeg člana 25 Evropske konvencije za zaštitu ljudskih prava i osnovnih sloboda, uložila državljanka Bugarske M.C. (podnositeljka predstavke). U toku postupka pred Sudom predsednik Suda je prihvatio zahtev podnositeljke predstavke da se ne otkriva njeno ime.
Podnositeljka predstavke je navela da su joj povređena prava iz članov 3, 8, 13 i 14 Konvencije, obzirom da je bila žrtva silovanja, a Država ne obezbeđuje zakonsku zaštitu od silovanja i seksualnog zlostavljanja.
Podnositeljka predstavke je rođena 1980.godine. Tvrdila je da su je 31. jula i 01. avgusta 1995.godine silovala dva muškarca, kada je imala 14 godina i 10 meseci. U istrazi koja je usledila zaključeno je da nema dovoljno dokaza da je podnositeljka predstavke bila primorana na seksualni odnos.
Ona je 31.jula 1995.godine čekala da sa drugaricom uđe u disko klub, kada su se tri muškarca dovezli automobilom. A., dvadeset godina, je bio stariji brat njenog školskog druga. Pristala je da sa njima ode do disko kluba u mestu udaljenom 17 km, pod uslovom da se vrati do 23h. Pri povratku ih je na putu zaustavila policija zbog rutinske provere. A. je predložio da se zaustave i odu na plivanje u obližnjem veštačkom jezeru. Prema izjavi podnositeljke predstavke, otišli su do jezera uprkos njenom protivljenju. Izjavila je da nije sumnjala u njihove namere.
Ostala je na suvozačevom mestu. Došao je P., dvadeset i jedna godina, koji je je delimično obnažio i primorao na seksualni odnos. Nije imala snage da mu se snažno odupire i da vrišti. P. je tvrdio da je ona pristala na odnos. On je izašao iz kola, otišao po A. i V. (nepoznate godine), vratili su se u kola i odvezli dalje.
Otišli su u restoran, navodno na predlog podnositeljke predstavke, gde je ona kratko razgovarala sa izvesnom gospođom T., pevačicom. Ona je izjavila da je podnositeljka predstavke delovala veselo i da nije bilo ničeg čudnog u njenom ponašanju. Podnositeljka predstavke je tvrdila da nisu bili u restoranu.
Prema rečima podnositeljke predstavke, otišli su u jednu kuću, pekar g.S im je dao ključ, svi osim P koji se nekud odvezao kolima. V.je negde otišao a A. ju je naterao na seksualni odnos. A. je pred policijom tvrdio da je ona pristala na odnos.
Podnositeljka predstavke je sa majkom otišla u bolnicu, gde je pregledana. Ustanovljeno je da je himen sveže rascepan, a ustanovljene su i ozlede na vratu. Prema rečima lekara, ona je prijavila samo jedno silovanje.
Prem rečima P., majka podnositeljke predstavke ga je bila nagovarala na seksualni odnos sa podnositeljkom, tražeći novac zauzvrat.
U ovom predmetu od novembra 1995.godine do novembra 1996.godine nisu sprovedene nikakve istražne radnje, niti je podignuta optužnica. Inače, krajem oktobra 1995.godine policijski službenik je sačinio izveštaj iz kog proziliazi da ne veruje verziji koju su dale podnositeljka predstavke i njena majka. Uperiodu između početka novembra i početka dcembra 1996.godine istražni organ je saslušao podnositeljku predstavke, njenu majku i svedoke. Svi su ostali pri svojim izjavama.
Okružni tužilac je januara 1997.godine naložio doadatnu istragu. U nalogu je istakao da dotadašnja istraga nije bila objektivna, detaljna i potpuna. Istražni organ je izmešu ostalog angažovao psihijatra i psihologa. Veštaci su bili mišljenja da, zbog naivnosti i neiskustva, podnositeljka predstavke očigledno nije razmišljala o tome da može biti silovana. Imajući u vidu njen uzrast u vreme kada se događaj desio ona „ nije mogla da ima izgrađene čvrste stavove i ubeđenja“. Što se tiče činjenice da je izašla sa P. nekoliko dana posle incidenta, to se može objasniti željom njene porodice da pruži socijalno prihvatljivo objašnjenje incidentu. Istražni organ je zaključio da ne postoje dokazi koji bi ukazali na primenu sile ili pretnje. Posebno nije ustanovljeno da je podnositeljka predstavke pružala otpor ili pokušala da traži pomoć od drugih.
Podnositeljka predstavke je uložila uzastopne žalbe regionalnom tužilaštvu i Vrhovnom javnom tužilaštvu. Žalbe su odbačene.
Podnositeljka predstavke se žalila da bugarsko zakonodavstvo i praksa ne pružaju delotvornu zaštitu od silovanja i seksualnog zlostavljanja obzirom da su krivični postupci pokretani samo u slučajevima kada su žrtve pružale otpor, kao i da nadležni organi nisu efikasno istražili događaje od 31. jula i 01. avgusta 1995.godine.
Član 3 – zabrana mučenja i nečovečnog postupanja
Član 8 – pravo na poštovanje privatnog života
Član 13 – pravo na delotvoran pravni lek
Član 14 – zabrana diskriminacije po bilo kom osnovu
Član 41 – pravo na pravično zadovoljenje oštećenoj stranci
SUD JEDNOGLASNO:
1. Odlučuje da je tužena Država prekršila svoje pozitivne obaveze prema članovima 3 i 8 Konvencije;

2. Odlučuje da nije nastalo posebno pitanje prema članu 13 Konvencije;

3. Odlučuje da nije potrebno ispitati žalbe podnositeljke predstavke u odnosu na član 14 Konvencije;

4. Odlučuje:

(a) da tužena Država plati podnositeljki predstavke, u roku od tri meseca od dana kada presuda postane konačna, sledeće iznose koji će se promeniti u nacionalnu valutu tužene Države po važećem kursu na dan izmirenja:
(i) 8.000 EUR na ime nematerijalne štete;
(ii) 4.110 EUR na ime sudskih i drugih troškova;
(iii) sve poreze koji se plaćaju na gore navedene iznose;
(b) da se po isteku gore navedenog roka od tri meseca do momenta izmirenja obračunava i naplaćuje kamata po stopi koja je jednaka marginalnoj stopi za zajmove Evropske centralne banke tokom perioda kašnjenja, uvećana za tri procentna poena;

5. Odbacuje ostatak zahteva podnositeljke predstavke za pravično zadovoljenje.