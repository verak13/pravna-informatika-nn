Postupak u ovom predmetu je pokrenut predstavkom protiv Republike Austrije koju su Sudu podneli austrijski državljanin g.Wieser i D.O.O. sa sedištem u Salcburgu (podnosioci predstavke), početkom avgusta 2001.g.

Podnosioci su tvrdili da su pretresom i privremenim oduzimanjem elektronskih podataka u okviru pretresa njihovih prostorija povređena njihova prava po članu 8 Konvencije. Prvi podnosilac je rođen 1949.g., a on je advokat sa praksom u Salcburgu. On je vlasnik i generalni direktor drugog podnosioca predstavke. Drugi podnosilac je jedini vlasnik Novamed d.o.o. Oba privredna društva imaju sedište u advokatskoj kancelariji prvog podnosioca predstavke. Krajem avgusta 2000.g. Regionalni sud u Salcburgu, po zahtevu za pravnu pomoć Državnog tužilaštva iz Napulja, izdalo je nalog za pretres sedišta drugog podnosioca predstavke i Novameda. U pitanju je nezakonita trgovina medikamentima, a pronađene su fakture koje su upućene Novamedu. Iz tog razloga je sud naložio privremeno oduzimanje celokupne poslovne dokumentacije radi otkrivanja kontakata sa osumnjičenim licima i privrednim društvima. Kada su službenici završili pretres računarskih sistema, otišli su, a da nisu sačinili izveštaj iz petresa i navodno nisu obavestili prvog podnosioca o rezultatima pretresa. Diskovi sa obezbeđenim podacima preneseni su u Sektor za privredni kriminal. Prvi podnosilac i njegovo privredno društvo podneli su pritužbe Komori za reviziju Regionalnog suda u Salcburgu. Komora za reviziju je odbacila njihove pritužbe. Nadalje, sledi pritužba Nezavisnom upravnom veću Salcburga. Veće je smatralo da se pretres mogao pripisati sudu i da revizija zakonitosti ne spada u okvire nadležnosti ovog tela.

NAVODNA POVREDA ČLANA 8 KONVENCIJE
- Svako ima pravo na poštovanje svog privatnog i porodičnog života, doma i prepiske.
Podnosioci su izneli pritužbe samo na pretres i privremeno oduzimanje elektronskih podataka, a ne i na pretres poslovnih prostorija.
- U skladu sa zakonom – austrijski Zakonik o krivičnom postupku ne sadrži konkretne odredbe o ovakvom pretresu, ali sadrži detaljne odredbe o privremenom oduzimanju predmeta i dokumenata (zakon u materijalnom smislu i sudska praksa).
- Legitimni cilj – sprečavanje kriminala.
- Neophodno u demokratskom društvu- potrebno je da domaće pravo i praksa nude adekvatne i delotvorne zaštitne mehanizme protiv svake zlouptrebe i proizvoljnosti. Sud nalazi da je nalog za pretres na razuman način ograničio dokumente ili podatke koje treba tražiti – koji otkrivaju kontakte sa osumnjičenima u Italiji.
Odredbe domaćeg zakona nisu u potpunosti ispoštovane. U odnosu na prvog podnosioca predstavke, ovakav način vršenja pretresa doveo je do rizika da se povredi njegovo pravo na čuvanje profesionalne tajne. Dakle, došlo je do povrede člana 8 Konvencije (jednoglasno u odnosu na prvog podnosioca, a sa 4:3 u odnosu na drugog podnosioca).

PRIMENA ČLANA 41 KONVENCIJE
- Pravično zadovoljenje oštećenoj stranci.
Sud jednoglasno obavezuje tuženu Državu ima da isplati prvom podnosiocu određene iznose na ime nematerijalne štete i trškova i izdataka.