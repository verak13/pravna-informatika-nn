Predmet se odnosi na odbijanje domaćih sudova da izdaju nalog kojim bi se zabranilo dalje objavljivanje jedne fotografije slavnog para koja je uslikana bez njihovog znanja.

Aplikanti su bili princeza Caroline von Hannover, kćerka preminulog princa Rainera III od Monaka, i njen suprug, princ Ernst August von Hannover. Od ranih 90-ih princeza Caroline je nastojala, često putem sudova, da spreči objavljivanje fotografija koje su prikazivale njen privatni život u štampi. Dve serije fotografija, koje su objavljene u nemačkim časopisima 1993. i 1997. godine, bile su predmet spora pred nemačkim sudovima. Rezultat tih sporova bilo je donošenje vodećih presuda Saveznog suda pravde 1995. godine i Saveznog ustavnog suda 1995. godine koji su odbili njene zahteve. Ti postupci su bili predmet presude koju je Evropski sud doneo u predmetu Von Hannover protiv Njemačke iz 2004. godine (prva presuda Van Hannover, predstavka br. 59320/00, od 24. juna 2004.), u kojoj je Sud ustanovio da je pravo princeze Caroline na poštovanje njenog privatnog života, koje je garantovano članom 8, povređeno.

Nakon donošenja te presude, aplikanti su pokrenuli više postupaka pred domaćim sudovima, zahtevajući da se zabrani dalje objavljivanje tri fotografije, uslikanih bez njihovog odobrenja između 2002. i 2004. godine, dok su bili na odmoru na skijanju, i koje su već bile pojavile u dva nemačka časopisa. Savezni sud pravde je usvojio zahtev aplikanata da se zabrani objavljivanje dve fotografija za koje je smatrao da ne doprinose pitanjima od opšteg interesa. Međutim, odbacio je zahtev aplikanata da se zabrani objavljivanje treće fotografije koja je prikazivala aplikante kako šetaju za vreme odmora na skijanju u St. Moritzu i koja je bila popraćena člankom o, između ostalog, narušenom zdravstvenom stanju princa Rainera. Tu odluku je potvrdio Savezni ustavni sud, koji je zaključio da je Savezni sud pravde imao valjane razloge da smatra da narušeno zdravstveno stanje vladajućeg princa predstavlja pitanje od opšteg interesa i da je štampa imala pravo da izveštava o načinu na koji deca usklađuju svoju obaveze porodične solidarnosti sa legitimnim potrebama svog privatnog života, među kojima je bila želja da idu na odmor. Zaključak Saveznog suda pravde da je fotografija bila usko vezana za događaj opisan u članku je bio ustavno besprekoran.

Odgovarajući na navode aplikanata da domaći sudovi nisu dovoljno uzeli u obzir odluku Suda u prvoj presudi Von Hannover, Sud je istakao da njegov zadatak nije da ispituje da li je Nemačka ispunila svoju obavezu iz člana 46. Konvencije o izvršenju te presude. Naime, to je bila obaveza Odbora ministara. Prema tome, ove aplikacije su se odnosile samo na nove postupke. Isto tako, zadatak Suda nije da preispituje relevantno domaće pravo i praksu in abstracto nakon što je Savezni sud pravde promenio svoju dotadašnju praksu posle donošenja prve presude Von Hannover; umesto toga, njegova uloga je da odredi da li je način na koji su pravo i praksa primenjeni na aplikante, dovelo do povrede člana 8.

Primenjujući svoj novi pristup, Savezni sud pravde je usvojio zahtev da se zabrani objavljivanje dve fotografije, smatrajući da ni one, a ni popratni članci ne pokreću pitanja od opšteg interesa. Međutim, u vezi sa trećom fotografijom, Sud je ustanovio da su bolest princa Rainera i postupak članova njegove porodice u to vreme okvalifikovani kao događaj u savremenom društvu o kome časopisi imaju pravo da izveštavaju i da ubace fotografije kako bi potkrepili i ilustrirovali informacije koje prenose. Sud je ustanovio da to što domaći sudovi bolest princa Rainera karakterišu kao događaj u savremenom društvu ne može da se smatra neopravdanim i prihvatio je da je fotografija, u okviru članka, doprinela do izvesnog stepena pokretanju pitanja od opšteg interesa (u tom pogledu, Sud je istakao da je zahtev da se zabrani objavljivanje druge dve fotografije, koje su prikazivale aplikante u sličnim okolnostima, bio usvojen upravo zbog toga što su bile objavljene isključivo radi zabave). Dalje, nezavisno od pitanja do kojeg stepena je princeza Caroline obavljala zvaničnu funkciju u ime Kneževine Monako, ne može se tvrditi da su aplikanti, koji su nesporno vrlo dobro poznati, bili obična privatna lica. Oni se moraju smatrati javnim ličnostima. U vezi sa okolnostima pod kojima su fotografije nastale, domaći sudovi su to uzeli u obzir i ustanovili su da aplikanti nisu dostavili nikakve dokaze kojima bi dokazali da su fotografije uslikane na prevaru, tajno ili u drugim nepovoljnim okolnostima.

Sud zaključuje da su domaći sudovi pažljivo odmerili pravo izdavačkih kuća na slobodu izražavanja i pravo aplikanata na poštovanje njihovog privatnog života. Pri tome, oni su istakli fundamentalnu važnost toga da li su fotografije, u svetlu popratnih članaka, doprinele pokretanju pitanja od opšteg interesa, te su takođe ispitali okolnosti pod kojima su fotografije nastale. Savezni sud pravde je promenio svoj pristup nakon donošenja prve presude Von Hannover, a Savezni ustavni sud ne samo da je potvrdio taj pristup nego je detaljno analizirao jurisprudenciju Suda u odgovoru na žalbene navode aplikanata da je Savezni sud pravde to zanemario. U takvim okolnostima, i imajući u vidu polje procene koje uživaju domaći sudovi kada odmeravaju suprostavljene interese, domaći sudovi su se povinovali svojim pozitivnim obavezama iz člana 8.

U skladu sa ovim, Veliko veće je donelo jednoglasnu odluku da nije bilo povrede člana 8.