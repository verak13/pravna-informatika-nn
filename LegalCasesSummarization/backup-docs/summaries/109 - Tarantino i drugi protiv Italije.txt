U Italiji, pravilo ograničavanja broja studenata koji se mogu upisati na fakultet (lat. numerus clausus), primenjuje se na određene stručne fakultete kao što su medicina i stomatologija, kako na državnim tako i na privatnim univerzitetima.

Podnositelji predstavke su studenti koji nisu uspeli da upišu fakultet medicine, odnosno stomatologije. Prvih sedam podnositelja predstavke nije položilo prijemni ispit. Nakon što je prethodno upisao studije stomatologije, osmi podnositelj predstavke isključen je sa nastave i od njega se tražilo da ponovo polaže prijemni ispit jer u više navrata nije izašao na redovne ispite. Svih osam podnositelja predstavke žalili su se Evropskom sudu na povredu njihovog prava na obrazovanje, koje im je zajamčeno članom 2 Protokola br. 1. uz Konvenciju.

U odnosu na deo predstavke koji se odnosi na sve podnosioce predstavki - Sud je mišljenja da su ograničenja koja su nametnuta prijemnim ispitom i ograničavanjem broja studenata prema važećem zakonu bila predvidljiva i u skladu sa legitimnim ciljem ostvarivanja visokog nivoa profesionalizma kroz osiguravanje minimalnog i adekvatnog nivoa obrazovanja na univerzitetima, koji će raditi u primerenim uslovima. To je bio cilj od opšteg interesa. Predmet se stoga fokusirao na pitanje proporcionalnosti ovih ograničenja.

Što se tiče prijemnog ispita, identifikovanje najboljih studenata kroz relevantne testove predstavljalo je srazmernu meru kojom se na univerzitetima osigurava minimalan i adekvatan nivo obrazovanja. Sud nije bio nadležan odlučivati o sadržaju ili prikladnosti primenjivanih testova.

Što se tiče načela ograničenog broja studenata, bilo je potrebno ostvariti balans između individualnih interesa podnositelja predstavke i interesa zajednice u celini, uključujući i studente koji pohađaju studije na univerzitetu. Dva kriterijuma na kojima se temelji načelo ograničenog broja studenata – kapacitet i resursi univerziteta, bili su u skladu sa sudskom praksom Suda, koja ukazuje da propisi o pravu na obrazovanje mogu varirati u zavisnosti od potreba i resursa zajednice i pojedinaca. Njih takođe treba posmatrati u kontekstu najvišeg (tercijarnog) stepena obrazovanja.

Kada je reč o prvom kriterijumu, razmatranja vezana za resurse bila su veoma važna i nesumnjivo prihvaćena jer je pravo na obrazovanje primenjivo samo u meri u kojoj je isto dostupno i u okviru ograničenja koja se na njega odnose. Premda je to naročito bila istina kada su u pitanju državni univerziteti, nije se smatralo nesrazmernim niti proizvoljnim da država uređuje i pristup privatnim institucijama i to ne samo zbog toga što se privatni sektor u Italiji delom naslanja na državne subvencije već i zbog toga što se regulisanje pristupa može tumačiti i kao sprečavanje proizvoljnog primanja ili isključivanja, odnosno jamčenje jednakog postupanja. Država je, prema tome, opravdala svoju rigoroznost u smislu uređivanja ovog sektora – naročito u oblastima u kojima je od presudne važnosti ostvariti minimalni i adekvatni stepen obrazovanja – kroz koju je nastojala osigurati da pristup privatnim institucijama ne bude dostupan isključivo na osnovu finansijskog stanja kandidata, bez obzira na njihove kvalifikacije i sklonost za tu profesiju. Istina je takođe i da su prenatrpane učionice bile pogubne za efikasnost obrazovnog sistema. Prvi kriterijum bio je, dakle, i legitiman i srazmeran.

Što se tiče drugog kriterijuma – potreba društva za određenom profesijom – uprkos činjenici da je taj kriterijum ignorisao relevantne potrebe koje su proizilazile iz šireg konteksta Evropske unije ili privatnog konteksta, pa čak i iz budućih lokalnih potreba, Sud je ipak smatrao da je kriterijum bio srazmeran i uravnotežen. Obuka određenih kategorija stručnjaka predstavljala je ogromnu investiciju i vlada je imala pravo preduzeti radnje kojima će izbeći prekomerno trošenje javnih sredstava. Država je opravdano težila da svaki uspešan kandidat nađe svoje mesto na tržištu rada, budući da se nezaposlenost može smatrati socijalnim teretom društva u celini. A s obzirom da je bilo nemoguće utvrditi koliko diplomiranih studenata bi moglo tražiti načina da izađe sa domaćeg tržišta i zaposlenje pronađe u inostranstvu, nije bilo nerazumno ni to što je država svoju politiku bazirala na pretpostavci da će veliki procenat njih ostati u državi i tu tražiti zaposlenje.

Konačno, podnositeljima predstavke nije bilo uskraćeno njihovo pravo da se prijave na druge studije ili da studiraju u inostranstvu i, budući da nije bilo ograničenja u pogledu koliko puta se može izaći na prijemni ispit, imali su mogućnost da ponovo izađu na ispit i, ako ga polože, ostvare pristup željenom fakultetu. Dakle, nametnute mere nisu bile nesrazmerne i država nije prekoračila svoje polje slobodne procene.

Sud sa šest glasova za i jednim glasom protiv, presuđuje da član 2 Protokola 1 nije povređen.

U odnosu na deo predstavke koji se odnosi isključivo na osmog podnositelja predstavke – Sud je mišljenja da nije bilo nerazumno isključiti sudenta i zahtevati da ponovo polaže prijemni ispit ako u trajanju od osam uzastopnih godina nije izašao na ispit, a naročito ako se zna da fakultet koji pohađa primenjuje ograničenje broja studenata. Ova mera, koja je ostvarila balans između interesa osmog podnositelja predstavke i interesa drugih kandidata i zajednice, posmatrano u celini bila je srazmerna. U odnosu na ovaj deo predstavke, Sud jednoglasno odlučuje da nema povrede.

Sudija Pinto de Albuqeurque je presudi priložio svoje izdvojeno mišljenje koje se u jednom delu razlikuje od većinskog stava. On navodi da se ne može složiti sa većinom jer smatra da su kriterijumi koje je koristila tužena država zaista bili nesrazmerni. U ostalim delovima presude, saglasan je sa stavom svojih kolega.