Podnosioci predstavke su bili kandidati stranke DEHAP (Narodna demokratska stranka) na zakonodavnim izborima održanim u novembru 2002. godine u izbornoj jedinici koju je činio jedan okrug. Stranka je na izborima osvojila 45,95 % (tj. 47449) glasova na nivou okruga što je na nacionalnom nivou iznosilo 6,22% izraženih glasova.

Prema izbornom zakonu iz 1983. godine „za dobijanje poslaničkog mesta u Narodnoj skupštini potrebno je da stranka pređe cenzus od 10% važećih glasova na nivou države“, te podnosioci predstavke nisu osvojili mesta u Narodnoj skupštini. Od tri poslanička mesta koja pripadaju tom okrugu dva je dobila jedna druga stranka koja je osvojila 14,05% (tj. 14460) glasova, a jedno jedan nezavisan kandidat koji je dobio 9,69 % (tj. 9914) glasova. Od 18 stranaka koje su učestvovale na izborima samo dve su uspele da pređu cenzus od 10% tj. da osvoje poslanička mesta u parlamentu. Jedna, sa 34,26 % osvojenih glasova osvojila je 66% mesta, druga je dobila 33% poslaničkih mesta sa 19,4 % glasova. Devet nezavisnih kandidata je takođe bilo izabrano. Sastav Narodne skupštine dobijen na osnovu ovih rezultata bio je najmanje reprezentativan od kako je uveden višepartijski sistem. Udeo glasova koji nisu predstavljeni u skupštini dostigao je oko 45%, a stopa neizlaska na glasanje iznosila je preko 20%.

Pravo: Izborni cenzus od 10% koji su stranke morale preći da bi osvojile mesta u Skupštini predstavlja mešanje u izborna prava podnosilaca predstavke. Ta mera ima za legitimni cilj izbegavanje preteranog i nefunkcionalnog usitnjavanja sastava parlamenta, odnosno postizanje stabilnije vlade. Takva odluka domaćeg zakonodavca nije sama po sebi protivna članu 3 Protokola br. 1, koji u načelu ne nameće državama potpisnicama obavezu usvajanja izbornog sistema koji bi garantovao strankama sa uglavnom regionalnom bazom da budu zastupljene u skupštini nezavisno od postignutih izbornih rezultata u ostalim delovima zemlje. Ipak, problem bi mogao nastati ako bi važeće zakonodavstvo težilo da takvim strankama uskrati ulazak u sastav Skupštine. Taj cenzus je najviši od svih koji postoje u državama članicama Saveta Evrope. Samo su se još tri države odlučile za visoke cenzuse (7 ili 8%). U jednoj trećini država cenzus je 5%, a u 13 država je još niži.

Sud ipak zaključuje da efekti izbornog cenzusa mogu biti različiti u zavisnosti od zemlje i da razni sistemu mogu imati različite političke ciljeve, čak i suprotstavljene. Nijedan od tih ciljeva ne bi se mogao smatrati nerazumnim sam po sebi. Uloga koju igraju cenzusi razlikuje se u funkciji njihove visine i konfiguracije stranaka koje postoje u svakoj zemlji. Nizak cenzus odstranjuje samo veoma male formacije, što veoma otežava stvaranje stabilne većine, dok u slučaju velike usitnjenosti političke scene visok cenzus dovodi do isključivanja predstavljenosti velikog broja glasova.

Iako Sud može prihvatiti da izborni cenzus od oko 5% uglavnom odgovara postojećoj praksi država članica, on ipak ne može oceniti pomenuti cenzus bez uzimanja u obzir izbornog sistema u okviru kojeg postoji, u svetlu političkih zbivanja u odnosnoj zemlji. Iz tog razloga Sud smatra da mora proučiti korektivne elemente i druge garancije kojima raspolaže sistem u ovom slučaju da bi mogao proceniti njegovo dejstvo.

Što se tiče mogućnosti učestvovanja na izborima za nezavisne kandidate, Sud primećuje da su oni u Turskoj podvrgnuti određenom broju restrikcija i nepovoljnijih uslova u odnosu na političke stranke. Međutim, to sredstvo nije lišeno praktičnog dejstva, kao što se videlo na izborima 2007, a nepostojanje cenzusa za nezavisne kandidate omogućilo je malim formacijama da dobiju mandate. Isto važi za mogućnost stvaranja izborne koalicije sa drugim političkim formacijama. Svakako, s obzirom da je po završetku izbora iz novembra 2002. oko 14,5 miliona izraženih glasova ostalo bez predstavnika u Skupštini, te izborne strategije ipak imaju samo ograničen domet. Ipak, budući da su se izbori iz 2002. odvijali u kriznom okruženju iz višestrukih razloga (ekonomska i politička kriza, zemljotres), primećena nedovoljna predstavljenost mogla bi delimično biti posledica takvog konteksta, a ne samo visokog nacionalnog cenzusa. To su bili jedini izbori od 1983. godine na kojima je udeo glasova koji nisu bili predstavljeni u Parlamentu bio tako visok. Iz ovih razloga stranke koje je ovaj cenzus pogađao uspele su u praksi da razviju strategije koje su im omogućile da umanje određene efekte cenzusa, iako su te strategije takođe štetile i jednom od ciljeva zbog kojih je taj cenzus uveden, izbegavanju usitnjavanja stranaka u Parlamentu.

Sud je takođe pridao važnost ulozi Ustavnog suda. Njegovo delovanje, odnosno staranje o tome da se neutralizuje tolika visina cenzusa kroz postizanje ravnoteže između načela pravične predstavljenosti i stabilnosti Vlade, daje garanciju koja ima za cilj sprečavanje da se dejstvom ovog cenzusa povredi pravo iz člana 3 Protokola 1 u svojoj suštini. U zaklučku, Sud smatra da uopšteno gledano izborni cenzus od 10 % izgleda preterano visok i slaže se sa mišljenjem organa Saveta Evrope koji preporučuju da se snizi. Taj cenzus primorava političke stranke da pribegavaju strategijama koje ne doprinose transparentnosti izbornog procesa. Ipak u ovom slučaju Sud nije stekao uverenje, imajući u vidu konkretan politički kontekst ovih izbora i korektivne mere i druge garancije kojima mu se ograničavaju praktična dejstva, da je kritikovani cenzus od 10 % imao za efekat ometanje prava podnosilaca predstavke zagarantovanih članom 3 Protokola 1 u njihovoj suštini.

Zaključak: ne postoji kršenje člana 3 Protokola uz Konvenciju (sa 13 protiv 4 glasa).