Postupak u ovom predmetu je pokrenut predstavkom protiv Francuske Republike koju je Sudu podneo brazilski državljanin g.Luan de Souza Ribeiro (podnosilac predstavke), krajem maja 2007.godine. Podnosilac se žalio na povredu člana 8 Konvencije samostalno i u vezi sa članom 13 naročito iz razloga što nije imao mogućnost ispitivanja zakonitosti rešenja o njegovom proterivanju pre njegovog izvršenja.

Podnosilac je rođen 1988.godine i živi u Francuskoj Gvajani, prekomorskom francuskom departmanu i regiji u Južnoj Americi. U Francusku Gvajanu je stigao iz Brazila 1992.godine i tamo je pohađao školu pre nego što se vratio u Brazil. Nije imao dozvolu boravka i nije se za istu mogao prijaviti pre nego postane punoletan. U oktobru 2006.godine Sud za maloletnike ga je osudio uslovno za neovlašćeni posed kokaina. U januaru 2007.godine podnosilac i njegova majka su zaustavljani u rutinskoj kontroli. Podnosilac je zatim uhapšen budući da nije mogao da dokaže zakonitost svog boravka na francuskoj teritoriji. Istog dana je izdato upravno rešenje o proterivanju. Posle njegovog proterivanja i ponovnog dolaženja u Francusku Gvajanu, u trenutku podnošenja predstavke podnosilac ima obnovljivu dozvolu boravka iz razloga ’’privatnog i porodičnog života.’’

NAVODNA POVREDA ČLANA 13 U VEZI SA ČLANOM 8 KONVENCIJE
Član 8 – svako ima pravo na poštovanje svog privatnog i porodičnog života, doma i prepiske.
Član 13 – pravo na delotvoran pravni lek.
Veće je zaključilo da nije došlo do povrede člana 13 Konvencije u vezi sa članom 8. Po mišljenju Veća proterivanje podnosioca nije imalo za posledicu trajno pucanje njegovih porodičnih veza obzirom da je imao priliku da se vrati u Francusku Gvajanu neko vreme nakon deportacije.
Prema stavu Suda delotvornost pravnog sredstva ne zavisi od povoljnog ishoda za podnosioca zahteva. Ono mora biti dostupno u praksi i u zakonu, a njegovo korišćenje ne može biti neopravdano sprečeno aktima ili propustima državnih vlasti. U okolnostima ovog slučaja, Sud smatra da je način na koji je podnosilac proteran bio vrlo brz, čak površan, i da mu pre deportacije nije pružena prilika da domaće vlasti temeljno razmotre zakonitost rešenja o proterivanju.Dakle, došlo je do povrede člana13 Konvencije u vezi sa članom 8.

PRIMENA ČLANA 41 KONVENCIJE
- Pravično zadovoljenje oštećenoj stranci.
Sud je dosudio podnosiocu određene iznose na ime nematerijalne štete i na ime troškova i izdataka, a odbio ostatak zahteva za pravično zadovoljenje. Odbio je zahtev podnosioca za naknadu materijalne štete obzirom da nije utvrdio uzročnu vezu između utvrđene povrede i navodne materijalne štete.