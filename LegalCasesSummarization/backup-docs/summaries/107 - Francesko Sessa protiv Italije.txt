Podnosilac predstavke, jevrejske veroispovesti, po profesiji advokat učestvovao je, kao zastupnik jednog od tužilaca, na ročištu pred sudijom koji je vodio preliminarnu istragu u vezi sa izvođenjem jednog dokaza. S obzirom da je glavni sudija u sporu bio sprečen, sudija koji ga je zamenjivao je pozvao stranke da se odluče između 13. i 18. oktobra 2005. kao datuma kada bi se održalo odloženo ročište, na osnovu kalendara koji je glavni sudija već odredio. Podnosilac predstavke je izjavio da se oba datuma poklapaju sa jevrejskim praznicima, prvi sa Jom Kipurom, a drugi sa Sukotom, kao i da neće moći prisustvovati na odloženom ročištu usled verskih obaveza. Sudija je odredio 13. oktobar 2005. kao dan održavanja ročišta. Podnosilac predstavke je podneo zahtev za odlaganje ročišta glavnom sudiji u postupku kao i krivičnu prijavu protiv njega. Njegov zahtev za odlaganjem biva odbijen. Krivična prijava podnosioca predstavke je 2008. godine odbačena kao neosnovana sa obrazloženjem da u predmetu nije postojao nijedan dokaz koji bi ukazivao na nameru da se povredi njegovo pravo na slobodno praktikovanje jevrejske vere ili na želju da se mu se povredi čast na bazi njegove veroispovesti.
Sudija koji je vodio preliminarnu istragu odlučio je da ne odobri zahtev za odlaganje podnosioca predstavke na osnovu odredbi zakona o krivičnom postupku, koji kaže da jedino odsustvo javnog tužioca ili zastupnika zadržanog lica predstavlja razlog za odlaganje ročišta na kojem se predviđa neposredno izvođenje dokaza, a da, nasuprot tome, prisustvo zastupnika tužioca nije neophodno.
Sud nije uveren da određivanje datuma spornog ročišta koji se poklapa sa jevrejskim praznikom, kao i odbijanje njegovog zakazivanja za neki drugi dan, mogu da se protumače kao ograničenje prava podnosioca predstavke na slobodu veroispovesti. Prvo, nije sporno da je zainteresovani mogao da obavi svoje verske dužnosti. Pored toga, podnosilac predstavke, koji je mogao očekivati da će njegov zahtev za pomeranje ročišta biti odbijen u skladu sa odredbama pozitivnih zakona, mogao je da nađe zamenu za sporno ročište i na taj način ispoštuje svoje profesionalne obaveze. Zainteresovani nije dokazao da je trpeo pritiske u cilju promene svojih verskih ubeđenja ili sprečavanja da ispoljava svoju veru ili uverenje. Bez obzira na to, čak i kada bismo pretpostavili da je postojalo mešanje u pravo podnosioca predstavke zagarantovano članom 9 § 1, ono bi se, kako propisuje zakon, moglo opravdati zaštitom prava i sloboda drugih, posebno pravom učesnika u sporu na dobro funkcionisanje sudske administracije i poštovanje načela razumnog roka suđenja; ona je uspostavila razumnu srazmeru između upotrebljenih sredstava i željenog cilja.

Zaključak: ne postoji kršenje (četiri glasa protiv tri). Sudije koje su glasale protiv većinske odluke Suda, dodale su presudi svoje izdvojeno mišljenje u kome obrazlažu svoje mišljenje da je u ovom slučaju član 9 stav 1 povređen.