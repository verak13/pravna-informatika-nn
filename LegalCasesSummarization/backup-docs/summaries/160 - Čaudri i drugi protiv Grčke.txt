Postupak u ovom predmetu je pokrenut predstavkom protiv Republike Grčke koju su Sudu podnela četrdeset dva državljana Bangladeša (podnosioci predstavke).

Podnosioci su tvrdili da je njihov rad na zasadima jagoda u Manoladi, u Grčkoj, predstavljao prinudni rad, kao i da je položaj u kome su se nalazili bio položaj žrtava trgovine ljudima (član 4 Konvencije). Oni su migranti iz Bangladeša, koji su bez radne dozvole živeli u Grčkoj. Angažovani su različitih datuma da rade u stakleniku jagoda. Tim staklenikom su upravljali T.A. i N.V., poslodavci podnosilaca. Bila im je obećana nadnica, od koje se deo iznosa odbijao za hranu. Živeli su u straćarama od kartona i najlona u kojima nije bilo toaleta ni tekuće vode. Radili su pod nadzorom naoružanih čuvara, koje je angažovao T.A. Tvrde da su ih poslodavci upozorili da će plate dobiti samo ako nastave da rade za njih. U tri navrata su bezuspešno štrajkovali zahtevajući da im se isplate zaostale plate. Jednom prilikom su krenuli ka dvojici poslodavaca zahtevajući isplatu plata, ali je naoružani čuvar otvorio vatru na njih i ranio 30 ljudi, među njima i dvadeset jednog podnosioca predstavke. Policija je uhapsila poslodavce i čuvara. Javni tužilac je podigao optužnicu. Priznao je status žrtve trgovinom ljudima svim ranjenim licima, pa su ta lica, u skladu sa zakonom, postala lica sa zakonitim boravkom. Optuženi su upućeni na suđenje, a samo je N.V. optužen za trgovinu ljudima. Ostali su optuženi za saučesništvo u izvršenju tog dela. Porotni sud je doneo oslobađajuću presudu, a neke od optuženih je osudio za nanošenje teških telesnih povreda i nezakonito korišćenje vatrenog oružja. Podneta žalba ima suspenzivno dejstvo i u momentu podnošenja predstavke nije odlučeno o njoj.

- Ni od koga se ne može zahtevati da obavlja prinudni ili obavezni rad.
Sporan je bio status žrtve 21-og podnosioca obzirom da nisu bili ranjeni u incidentu. Podnosioci su tvrdili da su svi oni radili tog dana i bili na mestu incidenta. Država je tvrdila da nisu iscrpljeni svi unutrašnji pravni lekovi, dok Sud smatra da je po pitanju tog člana Konvencije potrebna određena fleksibilnost pri tumačenju.
Sud: nije svaki rad pod pretnjom „kazne“ prinudni rad u smislu ovog člana. U ovom predmetu se ne radi o skejsualnoj eksploataciji, ali eksploatacija kroz rad takođe predstavlja jedan aspekt trgovine ljudima. Podnosioci predstavke nisu imali radnu dozvolu niti dozvolu boravka. Kada poslodavac upotrebljava svoju vlast ili koristi bespomoćnost svojih radnika, smatra se da radnici ne nude svoj rad dobrovoljno. Dakle, došlo je do povrede ovog člana st.2, time što država nije ispunila svoje pozitivne obaveze u smislu ovog člana.

PRIMENA ČLANA 41 KONVENCIJE
- pravična naknada oštećenoj stranci
Podnosiocima su dosuđeni određeni iznosi na ime celokupne štete koju su pretrpeli i svim podnosiocima zajedno određeni iznos na ime sudskih i ostalih troškova.