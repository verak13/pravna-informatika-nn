Postupak u ovom predmetu je pokrenut predstavkom protiv Konfederacije Švajcarska koju je Sudu podneo državljanin Italije i Egipta, g.Youssef Moustafa Nada (podnosilac predstavke), dana 19.2.2008.godine. Podnosilac je naveo da mu je zabranom ulaska ili prolaska kroz Švajcarsku povređeno pravo na slobodu, član 5 Konvencije, kao i pravo na poštovanje privatnog i porodičnog života, časti i ugleda, član 8 Konvencije, i da je ova zabrana jednaka zlostavljanju u smislu člana 3 Konvencije. On se žalio i da je povređena njegova sloboda izražavanja vere ili uverenja, član 9 Konvencije, jer je faktički bio sprečen da se moli u džamiji. Takođe se žalio da mu nisu bili dostupni delotvorni pravni lekovi u odnosu na ove pritužbe.
Veće je odlučilo da ovaj predmet razmotri na prioritetnoj osnovi i u martu 2009.godine je obavestilo Vladu o pritužbama na osnovu članova 5, 8 i 13 Konvencije. Vlada Italije nije iskoristila svoje pravo da interveniše u postupku. U septembru 2010.godine Veće je ustupilo nadležnost Velikom veću, čemu se nijedna strana u postupku nije protivila. Predsednik Velikog veća je dozvolio Vladi Ujedinjenog Kraljevstva da učestvuje u raspravi.
Podnosilac je rođen 1931.godine, a od 1970.godine živi u italijanskoj enklavi koju okružuje švajcarski kanton Ticino, a koja je od ostatka Italije odvojena jezerom Lugano. On je musliman. Početkom oktobra 2000.godine Federalno veće Švajcarske je donelo propis kojim „propisuje mere protiv talibana“. Krajem oktobra 2001.godine federalni tužilac je otvorio istragu protiv podnosioca, a njegove firme su osetile uvedene sankcije. Federalnim propisom o talibanima zabranjen je ulazak i prolazak svim licima označenim u Dodatku 2 Propisa. U septembru 2002.godine Švajcarska je postala članica UN. Kada je u novembru 2002.godine podnosilac posetio London, uhapšen je i prebačen u Italiju, a tom prilikom mu je zaplenjen novac. Nnadalje, podnosiocu je izričito zabranjen ulazak i prolazak kroz Švajcarsku. Podnositelj se obraćao različitim domaćim organima, ali mu nije ukinuta zabrana. Vlada je informisala Sud da je u aprilu 2008.godine egipatski vojni tribunal osudio podnosioca predstavke u odsustvu na deset godina zatvora zbog pružanja finansijske podrške organizaciji Muslimansko ratstvo. Početkom jula 2008.godine italijanska vlada je Odboru za sankcije podnela zahtev za brisanje imena podnosioca predstavke sa liste na osnovu obustavljenog postupka koji se protiv njega vodio u Italiji. Odbor je taj zahtev odbio. Tek krajem septembra 2009.godine ime podnositelja predstavke je izbrisano sa liste.
Prema stavu suda, podnositelj predstavke može da tvrdi da je bio žrtva navodnih povreda Konvencije u periodu od najmanje šest godina.
NAVODNA POVREDA ČLANA 8 KONVENCIJE
- Pravo na poštovanje privatnog života.
Sud smatra da je došlo do mešanja u prava podnosioca na poštovanje njegovog privatnog i porodičnog života. Ipak, preduzete mere su imale pravni osnov. Imajući u vidu sve političke i faktičke okolnosti, Sud smatra da ograničenja kojima je podnosilac bio izložen značajan vremenski period nisu uspostavile pravičan balans između njegovih prava po članu 8 Konvencije, s jedne strane, i legitimnog cilja sprečavanja krivičnog dela i zaštite nacionalne i javne sigurnosti Švajcarske, s druge strane. Prema tome, mešanje u njegovo pravo nije bilo srazmerno i stoga nije bilo nužno u demokratskom društvu. Došlo je do povrede člana 8 Konvencije.
NAVODNA POVREDA ČLANA 13 KONVENCIJE
- Pravo na delotvorno pravno sredstvo.
Sud smatra da podnosilac nije imao delotvorna sredstva putem kojih bi ostvario brisanje svog imena sa liste u prilogu Propisa o talibanima. Dakle, došlo je do povrede člana 13 Konvencije u vezi sa članom 8.
NAVODNE POVREDE ČLANA 5 KONVENCIJE
- Pravo na slobodu i ličnu sigurnost.
Sud smatra da podnositelj predstavke nije bio „lišen slobode“ u smislu člana 5 stav 1 Konvencije.
PRIMENA ČLANA 41 KONVENCIJE
- Pravo na naknadu štete oštećenoj stranci.
Podnosilac nije podneo zahtev u odnosu na materijalnu ili nematerijalnu štetu. Troškove je tražio pa mu Sud dosuđuje određeni iznos, a odbija preostali deo zahteva za pravičnom naknadom.