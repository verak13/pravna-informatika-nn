Podnositelji zahteva su dva poslovna čoveka iz Norveške koji su složenim finansijskim transakcijama koje su uključivale sticanje i prenos deonica u inostranim deoničkim društvima ostvarili dohodak koji nisu prijavili norveškim poreskim organima.

Poreski organi sproveli su reviziju nakon čega su protiv podnositelja podnete krivične prijave. Tokom istrage podnositelji su ispitani, a istražni organi su sproveli različite istražne radnje, koje su uključile između ostalog i oduzimanje različitih dokumenata. Podnositelji su nakon istrage optuženi za krivično delo utaje poreza.

U međuvremenu, poreski organi su, tokom procesa revizije i uz pomoć dokaza koji su tokom istrage prikupljeni podnositeljima ponovno obračunali porez, nakon čega je podnositeljima naloženo da plate poreski dug (podnositelj A. 300.000,00 eura, a podnositelj B. 143.400,00 eura), kao i novčanu kaznu usled neplaćanja poreza u iznosu od 30% porezkog duga. Podnositelji su platili i dug i novčanu kaznu i nisu se žalili na odluke poreskih organa koje su tako postale pravnosnažne.

Krivični postupci protiv A. i B. su bili u toku, u momentu kada su odluke o kaznama za neplaćanje poreza postale pravnosnažne. Krivični postupci su nastavljeni i po njihovom okončanju, svaki od podnositelja je osuđen na kaznu zatvora u trajanju od godinu dana. U oba slučaja, krivični sud je uzeo u obzir težinu novčane sankcije iz poreskog postupka.

Podnositelji su se žalili da im je dva puta suđeno i da su dva puta osuđeni za isto delo, čime je došlo do povrede člana 4. Protokola br. 7. uz Konvenciju.

Dana 7. jula 2015. godine Veće Suda odlučilo je prepustiti nadležnost za odlučivanje u predmetu Velikom veću. U postupku je učestvovalo 6 država u svojstvu umešača ii to Bugarska, Češka, Grčka, Francuska, Moldavija i Švajcarska. Odlukom 16 prema 1, uz izdvojeno mišljenje sudije Pinto de Albuquerque, Veliko veće je odlučilo da u ovom slučaju nije bio povrećen član 4. Protokola 7, ni za jednog od aplikanata.

Sud je u presudi Zolotukhin protiv Rusije utvrdio kriterijume na osnovu kojih ocenjuje je li delo, za koje je osoba u drugom domaćem postupku suđena, osuđena ili kažnjena, zaista isto (idem) kao i ono iz prvog postupka. Presuda Zolotukhin odnosila se na situaciju u kojoj su se protiv podnositelja vodila dva postupka za isto delo, ali je u vreme pokretanja drugog postupka odluka iz prvog postupka već bila pravnosnažna. Nakon te presude, Sud je odlučivao u više vrsta predmeta u kojima je u zavisnosti od vremenskog sleda i odnosa postupaka donosio različite odluke. Takva praksa Suda nije dala jednoznačni odgovor na pitanje kada će paralelno vođenje dvaju postupaka (upravnog/prekršajnog i krivičnog), odnosno nastavljanje drugog postupka nakon što je odluka u prvom postala pravnosnažna, predstavljati dupliciranje postupka (bis) i tako dovesti do povrede članka 4. Protokola br. 7. uz Konvenciju, a kada ne.

Zbog toga je Sud u presudi A. i B. odlučio da preciznije definiše kriterijume kada dva postupka za isto delo predstavljaju ili u stvarnosti dovode do dvostrukog suđenja i kažnjavanja i tako predstavljaju povredu načela ne bis in idem.

Najprije, Sud je naveo kako države članice Konvencije imaju pravo izabrati način na koji će organizovati svoj pravni sistem te je utvrdio kako je u državama člancima EU raširena praksa da se kazna za povredu odredaba o oporezivanju, zaštiti živnote sredine i javnog reda i mira, određuje u okviru dva postupka, i prekršajnog/upravnog i krivičnog postupka.

EKLJP je zaključio da posledica zabrane iz člana 4. Protokola br. 7. ne može biti sprečavanje države da organizuje svoj pravni sistem na način da će u jednom, poreskom postupku, odrediti plaćanje novčane kazne zbog neplaćanja poreza, a u drugom, krivičnom postupku, osuditi pojedinca u slučajevima kada neplaćanje poreza uključuje još i nameru da se učini izvrši prevara - plaćanje novčane kazne uobičajena je sankcija za neplaćanje poreza, ali ne predstavlja sankciju za kazneno delo utaje poreza (što je ponašanje koje takođe zahteva odgovarajući odgovor države).

Član 4. Protokola 7. ne može se tumačiti na način da apsolutno zabranjuje vođenje upravnog/prekršajnog i krivičnog postupka u pogledu istih činjenica. Takođe, praktično je neizvodivo da paralelno vođeni postupci budu istovremeno pravosnažno završeni. Ujedno, automatska zabrana nastavka vođenja drugog postupka u trenutku kada je odluka u prvom postala pravnosnažna mogla bi omogućiti zainteresovanoj strani da iskoristi načelo ne bis in idem kao sredstvo manipulacije, što bi moglo dovesti do nekažnjavanja ozbiljnih krivičnih dela a time i do pravne nesigurnosti.

Sud je primetio da bi najsigurniji način da se osigura poštovanje zabrane iz člana 4. Protokola br. 7. svakako bio propis da će se različiti pravni postupci u nekom prikladnom stadijumu spojiti u jedan u okviru kojeg će se osigurati jedinstveni odgovor na pojedine aspekte društveno-neprihvatljivog ponašanja. Međutim, s obzirom da su države članice slobodne izabrati način na koji će odgovoriti na različite aspekte društveno-neprihvatljivog ponašanja, Sud je zaključio da se član 4. Protokola br. 7. uz Konvenciju ne može tumačiti na način državama u potpunosti zabranjuje da protiv pojedinca paralelno vode dva različita postupaka za isto postupanje.

U tom slučaju država mora organizovati svoj sistem na način da paralelno vođenje tih postupaka ne dovede do dvostrukog suđenja ili kažnjavanja (bis). To znači da svaki od tih postupaka mora predstavljati predvidljivi odgovor države na pojedini aspekt društveno neprihvatljivog ponašanja, a oba postupka zajedno činiti jednu povezanu celinu, tako da osoba protiv koje se postupci vode nije izložena nepravdi.

Da bi dva različita postupka predstavljala jednu celinu oni moraju biti "dovoljno usko povezani u prirodi i vremenu", što znači da različite svrhe koje se tim postupcima nastoje postići i načini na koji se te svrhe ostvaruju moraju u osnovi biti komplementarni i vremenski povezani, pri čemu posledice takvog integriranog pristupa moraju biti srazmerne i predvidljive osobama koje su njima pogođene.

Povezanost u prirodi će postojati ako su ispunjeni sledeći uslovi: a) svakim od postupaka ostvaruje se različita svrha: svakim pojedinim postupkom se ostvaruje različita svrha, ali su te svrhe komplementarne na način da se međusobno dopunjavaju, te se vođenjem različitih postupaka utiče na različite aspekte istog društveno neprihvatljivog ponašanja; b) bis je predvidljiva posledica idem: vođenje dvaju različitih postupaka (bis) je na osnovu zakona i prakse predvidljiva posledica istog nedozvoljenog ponašanja (idem); c) izbegnuto je dupliranje dokaznog postupka: postupci su provedeni na način da se u najvećoj mogućoj meri izbegne dupliranje izvođenja i ocene dokaza; d) ukupnost sankcija je srazmerna delu: sankcija iz postupka koji je prvi dovršen pravnosnažnom odlukom mora biti uzeta u obzir u drugom postupku jer se time sprečava nametanje prekomernog tereta pojedincu.

Dodatno, u kontekstu sankcija koje su izrečene pojedincu, a povezano s ostalim uslovima, potrebno je razmotriti još dva elementa koja se odnose na upravni/prekršajni postupak: a) Je li postupak u kojem je sankcija izrečena "krivični" u konvencionalnom smislu – ukoliko nije, manja je verovatnoća da će biti povređeno načelo ne bis in idem i b) stepen stigmatizacije koji taj upravni/prekršajni postupak ima na počinitelja; ukoliko stepen stigmatizacije nije značajan, veća je verovatnoća da kombinacijom postupaka podnositelju nije nametnut prekomeran teret.

Povezanost dvaju postupaka u prirodi ne isključuje zahtev povezanosti u vremenu. To naravno ne znači da bi se postupci od početka do kraja trebali voditi paralelno jer se država mora voditi načelom efikasnog suđenja. Međutim, između dva postupaka ne sme biti odugovlačenja kako pojedinac ne bi bio izložen neizvesnosti hoće li drugi postupak biti pokrenut ili neće.

Primenjujući gore navedene kriterijume na slučaj podnositelja A. i B., Sud je zaključio da su dva postupka bila dovoljno blisko povezana i u prirodi i u vremenu te su tako predstavljala celoviti odgovor države na isto protivpravno ponašanje. Sud je utvrdio da su podnositelji morali znati da je ne samo moguće, nego vrlo verovatno da ih plaćanje novčane kazne u poreznom postupku zbog poreznog duga neće osloboditi kaznene odgovornosti za utaju poreza. Stoga je zaključio da su podnositelji mogli predvideti da će njihovo ponašanje (neplaćanja poreza) dovesti do vođenja dvaju postupaka i posledično izricanja dvaju različitih sankcija. Postupci su delom vođeni paralelno, ali dokazni postupak nije vođen dva puta nego su se činjenice utvrđene u jednom postupku koristile i u drugom. Nadalje, ukupnost sankcija bila je srazmerna delu obzirom da je krivični sud uzeo u obzir sankciju iz poreznog postupka.

Prema tome, Sud je većinom glasova doneo odluku da nije došlo do povrede načela ne bis in idem.

U skladu sa članom 45. stav 2. Konvencije i pravilom 74. stav 2. Poslovnika Suda, ovoj presudi je priloženo izvojeno mišljenje sudije Pinto de Albukuerque, u kome on obrazlože svoje razloga zbog koji ne prihvata ni obrazloženje ni zaključke većine u ovom slučaju.

On je mišljenja da je, iako se ovaj slučaj posebno odnosi na kombinaciju kazni izrečenih u poreskom postupku i paralelnom krivičnom postupku, Veliko veće Evropskog suda za ljudska prava namerno proširilo obim predmeta na opštiji pravni problem „dvostrukog krivičnog i upravnog postupka“, iz očiglednog razloga, jer je svrha Velikog veća uspostavljanje principa evropskog prava o ljudskim pravima koji je primenljiv u svim slučajevima koji uključuju kombinaciju administrativnog i krivičnog postupka. On međutim, ukazuje da je neprecizan opis uslova potrebnih za kombinaciju administrativnih i krivičnih kazni okolnost koja može dovesti do nepravilne primene načela ni bis in idem.

U svom opširnom izlaganju u pogledu samog osnova principa ne bis in idem, odnosno njegovim istorijskim korenima kao individualnom garancijom i postepenim priznavanjem načela međunarodnog običajnog prava, kao i savremenih izazova ovom principu u oblasti upravnih prekršaja, a posebno poreskih prekršaja, sudija procenjuje uticaj predmeta Sergej Zolotuhin protiv Rusije na razvoj koncepta pred Evropskim sudom za ljudska prava i presude koje su usledile a odnose se na berzanske, carisnke i poreske prekršaj, i konačno, zaključuje da jeste došlo do kršenja člana 4 Protokola br. 7.