Podnosilac zahteva g. Lukenda, rođen je 1952. godine i živi u Sloveniji. Dana 6. januara 1994. godine podnosilac zahteva je zadobio povredu na radu u rudniku lignita. Od tada je invalid i prima naknadu za invalidnost (utvrđena mu je 13% invaliditeta). Godine 1994., 1995. i 1996. osiguranje je isplatilo delimične naknade za invalidnost. Krajem 1998. godine podnosilac je pokrenuo građanski postupak pred Oblasnim sudom u Celju protiv osiguranja koje je utvrdilo stepen invaliditeta tražeći 7% povećanje naknade za invaliditet na osnovu mišljenja veštaka medicinske struke. Dodatnu dokumentaciju i podneske je dostavljao u više navrata, zajedno sa zahtevom za imenovanje nezavisnog sudskog veštaka koji bi utvrdio stepen invalididiteta. Sredinom 2002. godine doneta je presuda u pogledu zahteva podnosioca, koja mu je dostavljena krajem decembra i na koju se žalio i on i osiguravajuća kuća. Početkom 2004. godine Viši sud u Celju delimično usvaja njegovu žalbu.

Podnosilac se obratio ESLJP prigovorom da dužina postupka nije bila u skladu sa zahtevom razumnog roka, predviđenim članom 6 stav 1 Konvencije.
Sa druge strane, Vlada je prigovorila da nisu iscrpljena sva domaća pravna sredstva koja su podnosiocu bila na raspolaganju u svrhu ubrzanja sudskog postupka i/ili potraživanja naknade, te da podnosilac nije ni imao pravo obratiti se Sudu. Naime, slovenački pravni sistem predviđao je, prema rečima Vlade, delotvorna preventivna domaća pravna sredstva za postupak koji još traje, a koji podrazumevaju tužbu pred upravnim sudovima i/ili zahtev za nadzor (nadzorstvena pritožba), poduprtu građanskom tužbom za naknadu nakon što je postupak okončan, i konačno, ustavnu tužbu.

Sud je priznao vladinu tvrdnju da čak i ako jedno pravno sredstvo, samo, potpuno ne zadovoljava zahtev „delotvornosti“, ipak to može učiniti ukupnost pravnih sredstava koje nudi domaće pravo. Stoga je u svakom predmetu potrebno utvrditi jesu li sredstva dostupna parničnim strankama u domaćem pravu „delotvorna“ tako što ili sprečavaju navodnu povredu ili njeno trajanje, ili pružaju odgovarajuće zadovoljenje za svaku povredu koja je već nastala.

U pogledu zahteva za razumnim rokom, po mišljenju Suda, ukupna dužina postupka u ovome predmetu bila je prekomerna i nije zadovoljila zahtev „razumnoga roka“. Stoga je došlo do povrede člana 6. stavka 1. Konvencije.
U pogledu prigovora podnosioca da su pravna sredstva dostupna u Sloveniji u predmetima radi dužine postupka nedelotvorna, sud je presudio da jeste došlo do povrede člana 13 Konvencije.

Takođe, sud je presudio i da je navedena povreda proistekla iz lošeg funkcionisanja domaćeg zakonodavstva i sudske prakse, te da država mora putem odgovarajućih pravnih mera i pravne prakse osigurati pravo na suđenje u razumnom roku.

Sudija Zagrebelski je smatrao delimično izdvojio mišljenje u odnosu na odluku suda.