Predmet je formiran na osnovu predstavke koju je Sudu protiv Slovačke podneo dvadeset i jedan državljanin Slovačke, pozivajući se na član 1. Protokola br.1 tumačenog posebno u vezi sa članom 14. Konvencije. Nakon uvođenja komunističkog sistema 1948. Godine u tadašnjoj Čehoslovačkoj, mnoge kuće namenjene za stanovanje bile su konfiskovane u korist države, često bez isplate bilo kakve naknade. Nekim vlasnicima kuće nisu bile oduzete, ali su njihova svojinska prava bila na razne načine ograničena. Na stanovima koji su se nalazili u privatnim kućama stanarsko pravo zamenjeno je „pravom trajnog korišćenja“. To je pravo 1992. godine transformisano u zakup sa regulisanom zakupninom. Kada su tokom devedesetih godina mnoge konfiskovane kuće vraćene ranijim vlasnicima, u njima su se nalazili zakupci koji su imali pravo na regulisanu zakupninu, koja je bila značajno niža od tržišne zakupnine. Osim toga, vlasnici stanova mogli su da raskinu ugovor o zakupu ili da traže iseljenje zakupca sa regulisanom zakupninom samo pod uslovom da mu obezbede drugi odgovarajući smeštaj pod istim uslovima. Štaviše, oni su svojinska prava mogli da prenesu samo na zakupca, a ne i na neko treće lice. Iako je država nakon izlaska iz komunističkog sistema preduzela izvesne mere u cilju ujednačavanja tržišne i regulisane zakupnine, regulisana zakupnina ipak je ostala niža od tržišne, dok je bilo predviđeno da će svi odnosi regulisanog zakupa prestati najkasnije 2016. godine.Podnosioci predstavke su vlasnici stanova u kojima stanuju zakupci sa regulisanom zakupninom. Oni tvrde da su troškovi koje moraju da snose radi održavanja stanova veći od iznosa regulisane zakupnine koju primaju, a daleko manji od iznosa koji bi primili da mogu da stanove izdaju po tržišnim uslovima. Evropski sud za ljudska prava jednoglasno je utvrdio da je došlo do povrede člana 1. Protokola br. 1 uz Konvenciju, kao i da nije potrebno ispitivati prigovor podnosilaca predstavke na osnovu člana 14. Konvencije u vezi sa članom 1. Protokola br. 1. Sud je podnosiocima predstavke dodelio određene novčane iznose na ime nastale štete, kao i novčane iznose na ime troškova postupka pred domaćim i Evropskim sudom.