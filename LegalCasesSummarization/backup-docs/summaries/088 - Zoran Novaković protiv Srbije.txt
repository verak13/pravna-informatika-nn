Podnosioci predstavke su Marija i Dragana Novaković, državljani Srbije. One su podnele predstavku koja se odnosi (ili: u ime) na njihovog sina i brata, Zorana Novakovića, takođe državljanina Srbije, koji je preminuo u državnoj bolnici u Beogradu, Srbija, 30. marta 2003. godine, u svojoj 25. godini. Podnosioci predstavke tvrde da je gospodin Novaković bio žrtva kršenja člana 6. i člana 2. stav 3. u vezi sa članom 6. Međunarodnog pakta o građanskim i političkim pravima. Zastupnici podnosilaca predstavke su advokati Dušan Ignjatović i Žarko Petrović.

Žrtva je bila primljena na Kliniku za maksilofacijalnu hirurgiju u Beogradu 24. marta 2003. godine sa otečenom vilicom, koja je predstavljala posledicu infekcije zuba. Dana 29. marta 2003. godine, žrtva je bila prebačena na Kliniku za infektivne bolesti. Dana 30. marta 2003. godine, gospodin Novaković je preminuo od posledica gnojne infekcije usta, vrata, grudnog koša i daljih komplikacija koje su usledile. Na osnovu nekoliko dokumenata, kao što je obdukcioni nalaz (nalaz post mortem) i na osnovu nalaza i mišljenja veštaka, podnosioci predstavke smatraju da su lekari koji su lečili Zorana Novakovića u dve bolnice odgovorni za ozbiljne propuste i greške koje su načinjene u lečenju Novakovića, a koji su prouzrokovali ozbiljno pogoršanje zdravstvenog stanja i kao posledicu doveli do njegove smrti.

Dana 2. oktobra 2003. godine, podnosioci predstavke podneli su Prvom opštinskom javnom tužilaštvu u Beogradu krivičnu prijavu vezano za smrt gospodina Novakovića, zajedno sa potvrdom o smrti, Izveštajem specijaliste Klinike za maksilofacijalnu hirurgiju, na koju je gospodin Novaković prvobitno i bio primljen, te otpusnom listom Klinike za infektivne bolesti. Prvo opštinsko javno tužilaštvo pokrenulo je istražne radnje protiv NN lica, uprkos činjenici da su mu imena lekara koji su lečili žrtvu bila poznata u to vreme. Dana 5. maja 2004. godine, podnosioci predstavke dostavili su dopunu krivične prijave, uključujući tu i imena osam lekara koje su podnosioci predstavke smatrali odgovornim za smrt njihovog sina i brata, prijavljujući ih za teška dela protiv zdravlja ljudi i nesavesno pružanje lekarske pomoći.

Domaće pravo predviđa da se krivični postupci za navedena krivična dela mogu pokretati jedino po službenoj dužnosti (ex officio), od strane javnog tužioca. Oštećena lica mogu da preuzmu krivično gonjenje jedino u slučaju da tužilac odustane od istog, što se nije desilo u ovom kokretnom slučaju. Dana 3. aprila 2006. godine, Prvo opštinsko javno tužilaštvo podnelo je zahtev za sprovođenje istrage protiv devet lekara osumnjičenih da su izvršili teška dela protiv zdravlja gospodina Novakovića.

Podnosioci predstavke tvrde da su iscrpli sva dostupna pravna sredstva predviđena u domaćim propisima, time što su podneli krivičnu prijavu u skladu sa domaćim krivičnim procesnim zakonom, kao i time što su podneli zahtev Ministarstvu zdravlja, da je država povredila pravo gospodina Novakovića iz člana 6 Pakta na taj način što nije zaštitila njegovo pravo na život, kao i da je povređeno njihovo pravo na efikasan pravni lek proklamovan članom 2 stav 3 u vezi sa članom 6 Pakta, u odnosu na nemogućnost da se nešto uradi u odnosu na brzinu i efikasnost istrage.