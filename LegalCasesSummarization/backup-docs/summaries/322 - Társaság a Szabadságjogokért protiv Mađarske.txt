Ovaj predmet je pokrenut predstavkom protiv Republike Mađarske koji je Sudu podnela Mađarska unija za građanske slobode, udruženje registrovano u Mađarskoj, u oktobru 2005.godine. Podnosilac se žalio da odluka mađarskog suda kojom mu se brani pristup pojedinostima poslaničke žalbe čiji postupak je u toku pred Ustavnim sudom predstavlja povredu njegovog prava da ima pristup informacijama od javnog značaja.

Podnosilac predstavke – udruženje je osnovano 1994.godine sa sedištem u Budimpešti. U martu 2004.godine narodni poslanik i drugi pojedinci su podneli ustavnu žalbu za ocenu ustavnosti Ustavnom sudu. U žalbu se traži ocena ustavnosti nedavno donetih amandmana na Krivični zakon koji se tiču nekih krivičnih dela u vezi sa narkomanijom.

NAVODNA POVREDA ČLANA 10 KONVENCIJE
- Pravo na slobodu izražavanja
Vlada nije osporila da je došlo do zadiranja u pravo podnosioca koje proizilazi iz člana 10 Konvencije, ali je naglasila da stav 2 tog člana dopušta zemljama potpisnicama da ograniče to pravo u određenim okolnostima.
Ocena Suda:
- Da li je bilo zadiranja u pravo – Sud stoji na stanovištu da javnost ima pravo da bude upućena u informacije od opteg interesa. Zakon ne može da dopusti arbitrarna ograničenja koja mogu da postanu jedan oblik indirektne cenzure. Podnosilac se iz tog razloga, poput štampe, može posmatrati kao „kontrolni organ“ društva. Dakle, došlo je do zadiranja u pravo podnosioca.
- Da li je zadiranje u pravo bilo opravdano – Sud smatra da je zadiranje u pravo bilo „propisano zakonom“, da je bilo u službi legitimnog cilja zaštite prava drugih, ali se ne može smatrati neophodnim u demokratskom društvu. Dakle, došlo je do povrede člana 10 Konvencije.

PRIMENA ČLANA 41 KONVENCIJE
- Pravično zadovoljenje oštećenoj stranci.
Sud smatra da odluka o tome da je došlo do povrede predstavlja dovoljno i pravedno zadovoljenje za bilo koju nenovčanu štetu koju je pretrpela stranka. Dosuđen je i određeni iznos na ime sudskih troškova.
Odluka je doneta jednoglasno.