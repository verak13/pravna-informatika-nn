Predmet je proistekao iz četiri predstavke protiv Republike Turske koje su, u skladu sa nekadašnjim članom 25 Konvencije za zaštitu ljudskih prava i osnovnih sloboda, Evropskoj komisiji za ljudska prava podneli turska politička stranka Refah Partisi (Stranka blagostanja – Refah) i tri turska državljana, g. Nekmetin Erbakan, g. Šefket Kazan i g. Ahmet Tekdal, 22. maja 1998. godine.

Podnosioci predstavki su posebno naveli da ukidanje Refaha od strane Ustavnog suda Turske i suspenzija određenih političkih prava drugih podnosilaca predstavki, koji su bili vođe Refaha u to vreme, predstavljaju kršenje članova 9, 10, 11, 14, 17, i 18 Konvencije i članova 1 i 3 Protokola br. 1.

Predstavke su prosleđene Sudu 1. novembra 1998, kada je stupio na snagu Protokol br. 11 Konvencije (čl. 5 st. 2 Protokola br. 11).

Predstavke su dodeljene Trećem odeljenju Suda. One su spojene i 3. oktobra 2000. veće tog odeljenja, proglasilo ih je delimično neprihvatljivim. Veće je izreklo presudu 31. jula 2001, odlučivši sa četiri prema tri glasa da nije došlo do kršenja člana 11 Konvencije i, jednoglasno, da nije neophodno odvojeno razmatrati žalbe na osnovu članova 9, 10, 14, 17 i 18 Konvencije i članova 1 i 3 Protokola br. 1.

Podnosioci predstavki su 30. oktobra 2001. zahtevali da se predmet uputi Velikom veću. Panel Velikog veća 12. decembra 2001. godine odlučio je da se predmet uputi Velikom veću.

Prvi podnosilac predstavke, Refah Partisi (Stranka blagostanja – Refah), bio je politička stranka osnovana 19. jula 1983. Predstavljao ga je njegov predsednik, g. Nekmetin Erbakan, koji je ujedno i drugi podnosilac predstavke. On je rođen 1926. godine i živi u Ankari. Po obrazovanju je inženjer, a bavi se politikom. U to vreme je bio član Parlamenta i predsednik Refaha. Treći podnosilac predstavke, g. Ševket Kazan, koji je rođen 1933. godine, živi u Ankari. Političar je i pravnik. U to vreme je bio član Parlamenta i potpredsednik Refaha. Četvrti podnosilac predstavke, g. Ahmet Tekdal, koji je rođen 1931, živi u Ankari. On je političar i pravnik. U to vreme bio je član Parlamenta i potpredsednik Refaha.

Refah je učestvovao u nizu opštih i lokalnih izbora. Na lokalnim izborima marta 1989. godine Refah je dobio oko 10% glasova i njegovi kandidati su bili izabrani za gradonačelnike u više gradova, uključujući i pet velikih gradova. Na opštim izborima 1991. ova stranka je dobila 16,88% glasova. Šezdeset dva poslanika izabrana na osnovu tih glasova učestvovala su između 1991. i 1995. godine u radu Parlamenta i njegovih različitih odbora, uključujući i Odbor za ustavna pitanja, koji je predložio amandmane na član 69 Ustava, koji su postali deo važećeg prava 23. jula 1995. Tokom rasprave u Parlamentu o novom šestom stavu člana 69 Ustava, predsedavajući Odbora za ustavna pitanja je prilikom predstavljanja nacrta koji je Odbor pripremio, objasnio da se Ustavni sud neće ograničiti na to da konstatuje da su pojedinačni postupci članova jedne stranke neustavni, već će onda biti u obavezi da proglasi da je zbog tih postupaka stranka u pitanju postala središte protivustavnih aktivnosti. Jedan član Parlamenta, koji je predstavljao parlamentarnu grupu Otadžbinske partije, naglasio je potrebu da se promene relevantne odredbe Zakona br. 2820 o regulisanju rada političkih stranaka, kako bi se uzeo u obzir novi šesti stav člana 69 Ustava.

Refah je dobio oko 22% glasova na opštim izborima 24. XII 1995. i oko 35% glasova na lokalnim izborima 3. novembra 1996. Na osnovu rezultata opštih izbora 1995. godine, Refah je postao najveća politička stranka u Turskoj sa ukupno 158 osvojenih mesta u Velikoj narodnoj skupštini (koja je imala 450 članova u to vreme). Refah je formirao koalicionu vladu s partijom desnog centra – Strankom istinitog puta (Dogru Yol Partisi) i došao na vlast 28. juna 1996. godine. Prema ispitivanju javnog mnenja sprovedenom januara 1997, da su u to vreme održani opšti izbori, Refah bi imao 38% glasova. Isto ispitivanje je predvidelo da bi Refah mogao dobiti 67% glasova na opštim izborima koji je trebalo da se održe otprilike četiri godine kasnije.

Glavni državni pravobranilac pri Kasacionom sudu zatražio je 21. maja 1997. od Ustavnog suda Turske da ukine Refah na osnovu toga što je „središte“ (mihrak) aktivnosti koje su u suprotnosti s načelima sekularizma. Glavni državni pravobranilac podneo je 5. avgusta 1997. godine svoje napomene o suštini spora Ustavnom sudu. On je tvrdio da prema Konvenciji i sudskoj praksi turskih sudova u pogledu ustavno-pravnih pitanja, ništa ne obavezuje Države da tolerišu postojanje političkih stranaka koje teže rušenju demokratije i vladavine prava. On je tvrdio da je Refah, opisujući sebe kao vojsku angažovanu u džihadu i otvoreno objavljujući svoju nameru da zameni pozitivno pravo Republike šerijatskim pravom, pokazao da su njegovi ciljevi nespojivi sa zahtevima demokratskog društva. Cilj Refaha da uspostavi pluralitet pravnih sistema (u kome bi se svaka grupa rukovodila pravnim sistemom koji je u skladu s verskim ubeđenjima njenih članova) predstavlja prvi korak u procesu koji je osmišljen da zameni republiku teokratskim režimom.

U svojim primedbama o suštini spora predstavnici Refaha su opet tvrdili da ukidanje njihove stranke ne može da se zasniva na bilo kojim ograničenjima koja su dopuštena drugim stavom člana 11 Konvencije. Oni su takođe rekli da član 17 ne može da se primeni na ovaj predmet, pošto Refah nije imao ništa zajedničko sa političkim strankama koje su nastojale da uspostave totalitarni režim. Pored toga, pluralitet pravnih sistema koji njihova stranka predlaže zapravo ima za cilj da unapredi slobodu ulaženja u ugovorne odnose i slobodu da se bira koji sud treba da ima nadležnost.
Ustavni sud je 16. januara 1998. godine raspustio Refah zbog toga što je postao „središte aktivnosti koje su suprotne načelu sekularizma“. U svojoj presudi Ustavni sud je najpre odbacio prethodne prigovore koje je izneo Refah. Što se tiče suštine spora, Ustavni sud je smatrao da iako su političke stranke glavni nosioci demokratske politike, njihove aktivnosti podležu određenim ograničenjima. Naročito ne može da se toleriše kada su njihove aktivnosti nespojive s vladavinom prava.

Podnosioci predstavki su tvrdili da ukidanje Refah partisija (Stranke blagostanja) i privremena zabrana koja sprečava njene vođe – uključujući g. Nekmetina Erbakana, g. Ševketa Kazana i g. Ahmeta Tekdala – da budu nosioci slične funkcije u bilo kojoj drugoj političkoj stranci, krši njihovo pravo na slobodu udruživanja, garantovano članom 11 Konvencije. Podnosioci predstavki su dalje tvrdili da je došlo do kršenja članova 9, 10, 14, 17 i 18 Konvencije, kao i da su posledice ukidanja Refaha, a to su konfiskacija imovine stranke i njen prenos u državnu blagajnu, i zabrana koja sprečava njegove vođe da učestvuju na izborima, dovele do kršenja članova 1 i 3 Protokola br. 1.

U svojoj presudi, ESLJP doneo je odluku da nije bilo kršenja člana 11 Konvencije, kao i da nije potrebno odvojeno razmatrati žalbe na osnovu članova 9, 10, 14, 17 i 18 Konvencije i članova 1 i 3 Protokola br. 1.

Uz presudu su priložena izdvojena mišljenja i to saglasno mišljenje g. Resa kojem se pridružio g. Rozakis; i saglasno mišljenje g. Kovlera.