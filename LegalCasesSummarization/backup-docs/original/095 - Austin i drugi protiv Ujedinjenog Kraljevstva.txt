VELIKO VIJEĆE

PREDMET AUSTIN I OSTALI protiv UJEDINJENOG KRALJEVSTVA

(Predstavke br. 39692/09, 40713/09 i 41008/09)

PRESUDA

STRAZBUR

15. marta 2012.

Ova presuda je konačna, ali može biti predmet redakcijskih izmjena.

U predmetu Austin i ostali protiv Ujedinjenog Kraljevstva, Evropski  sud  za  ljudska  prava  (Veliko  vijeće),  zasjedajući  u  Velikom vijeću u sastavu:

Françoise Tulkens, predsjednik,
Nicolas Bratza,
Jean-Paul Costa,
Josep Casadevall,
Nina Vajić,
Dean Spielmann,
Lech Garlicki,
Ineta Ziemele,
Päivi Hirvelä,
Giorgio Malinverni,
Luis López Guerra,
Ledi Bianku,
Kristina Pardalos,
Ganna Yudkivska,
Vincent A. De Gaetano,
Angelika Nußberger,
Erik Møse, sudije,
i Michael O’Boyle, zamjenik registrara,

nakon  vijećanja  zatvorenog  za  javnost  koje  je  održano  14.  septembra 2011. godine i 15. februara 2012. godine, donosi sljedeću presudu, koja je usvojena posljednjeg navedenog dana:

POSTUPAK

Postupak u  ovom  predmetu  je  pokrenut  jednom  predstavkom  (broj 39692/09)  koju  je  Sudu  podnijela  gđa  Lois   Amelia  Austin,  britanska državljanka    (prva    podnositeljica    predstavke),    na    osnovu    člana    34. Konvencije  za  zaštitu  ljudskih  prava  i  osnovnih  sloboda  (Konvencija)  17. jula  2009.  godine;  jednom  predstavkom  (broj  40713/09)  koju  je  podnio gosp.  George  Black,  koji  ima  dvojno  grčko  i  australijsko  državljanstvo (drugi podnositelj predstavke), 27. jula 2009. godine; i jednom predstavkom (broj 41008/09) koju su podnijeli gđa Bronwyn Lowenthal, koja ima dvojno britansko  i  australijsko  državljanstvo  (treća  podnositeljica  predstavke),  i gosp.  Peter  O’Shea,  britanski  državljanin  (četvrti  podnositelj  predstavke) 27. jula 2009. godine. Sve tri predstavke su podnesene protiv Ujedinjenog Kraljevstva Velike Britanije i Sjerverne Irske.
Prvu podnositeljicu predstavke su zastupale pred Sudom gđe  Louise Christian,  Katharine  Craig,  Heather  Williams  QC  i  Philippa  Kaufmann. Drugog  podnositelja  predstavke  je  zastupao  gosp.  James  Welch.  Trećunpodnositeljicu  predstavke  i  četvrtog  podnositelja  predstavke  su  zastupali gosp. Ben Emmerson QC, gosp. Michael Fordham QC, gosp. Alex Bailin i gosp. John Halford. Vladu Ujedinjenog Kraljevstva (Vlada) je zastupao njen zastupnik,   gosp.   John   Grainger,   iz   Ministarstva   vanjskih   poslova   i Commonwealtha  (Foreign  and  Commonwealth  Office,  u  daljem  tekstu: Foreign Office).
Podnositelji predstavki se žale da je njihovo okruživanje i zadržavanje unutar policijskog kordona  (mjera označena  kao “kettling”)  koje je trajalo do  sedam  sati  za  vrijeme  demonstracija  u  centru  Londona  dovelo  do lišavanja slobode, što je u suprotnosti sa članom 5. stav 1. Konvencije.
Predstavka je dodijeljena Četvrtom odjeljenju Suda (pravilo 52. stav 1. Pravila Suda). Dana 21. septembra 2010. godine, Sud je odlučio da spoji predstavke i da ih dostavi Vladi. On je također odlučio da se u isto vrijeme izjasni o prihvatljivosti i meritumu predstavki (član 29. stav 1. Konvencije). Dana  12.  aprila  2011.  godine,  Vijeće  je  odlučilo  da  ustupi  jurisdikciju Velikom vijeću.
Sastav Velikog vijeća je određen u skladu sa odredbama člana 27. st.2. i 3. Konvencije i pravilom 24. Pravila Suda.
Podnosioci predstavke  i  Vlada  su  dostavili  pismena  zapažanja  o prihvatljivosti i meritumu.
Javna rasprava  je  održana  u  Palati  ljudskih  prava  u  Strazburu  14. septembra 2011. godine (pravilo 59. stav 3).
Pred Sudom su se pojavili:

(a)  u ime Vlade:
Gosp.  J. GRAINGER,                                         zastupnik,
Gosp.  D. PANNICK QC,
Gosp.  J. SEGAN,                                              branitelji,
Gosp. C. PAPALEONTIOU,
Gđa   M. PURDASY,                                           pravni savjetnici;

(b)  u ime podnositelja predstavki:
Gosp.  B. EMMERSON QC,
Gđa     P. KAUFMANN QC,
Gđa     A. MACDONALD,
Gosp.  I. STEELE,                                                  pravni zastupnici,
Gđa     K. CRAIG,
Gosp.  J. HALFORD,
Gosp.  J. WELCH,                                                   pravni savjetnici,
Gđa     L.A. AUSTIN,
Gosp.  G. BLACK,
Gđa    B. LOWENTHAL,                                           podnositelji predstavki.

Sud je sasušao izjave gosp. Pannicka, gđe Kaufmann i gosp. Emmersona.

ČINJENICE

I   OKOLNOSTI PREDMETA

Prva podnositeljica   predstavke   je   rođena   1969.   godine   i   živi   u Bazildonu;  drugi  podnositelj  predstavke  je  rođen  1949.  godine  i  živi  u Londonu;  treća  podnositeljica  predstavke  je  rođena  1972.  godine  i  živi  u Londonu;  i  četvrti  podnositelj  predstavke  je  rođen  1963.  godine  i  živi  u Wembleyju.
Činjenice premeta se mogu rezimirati kako slijedi.
 A. Iskazi podnositelja  predstavki  o  onome  što  im  se  desilo  1.  maja 2001. godine

Dana 1.  maja  2001.  godine,  za  vrijeme  demonstracija  u  centru Londona,   podnositelji   predstavki   su   bili   okruženi   i   zadržani   unutar policijskog  kordona  na  Oxford  Circusu  (raskršće  između  Regent  Streeta  i Oxford Streeta).
Prva podnositeljica    predstavke,    gđa    Lois    Austin,    je    član Socijalističke  partije  te  je  bila  na  mnogim  demonstracijama,  uključujući prethodne  demonstracije  povodom  Praznika  rada.  Dana  1.  maja  2001. godine,   ona   je   ostavila   svoju   jedanaestomjesečnu   kćerku   u   jaslice, planirajući da dođe po nju u 16h30, te je otišla iz Essexa u centar Londona sa  svojim  partnerom.  Oboje  su  učestvovali  na  demonstracijama  protiv globalizacije ispred zgrade Svjetske banke nakon čega su se  pješke uputili sa ostalim demonstrantima ka Oxford Circusu gdje su stigli oko 14h00. Oko 15h45,  gđa  Austin  je  trebala  napustiti  demonstracije  da  bi  otišla  po  svoju kćerku u jaslice. Ona je objasnila svoju situaciju dvojici policajaca koji su bili dio kordona policije, ali joj je rečeno da ne može otići te da je nemoguće predvidjeti  koliko vremena  će  morati  ostati  na  tom  mjestu. Gđa  Austin  je zamolila  jednu  prijateljicu  da  ode  po  dijete  u  jaslice.  Konačno  joj  je dozvoljeno da ode oko 21h30.
Tog istog  1.  maja  2001.  godine,  između  14h00  i  14h30,  drugi podnositelj predstavke je pokušao da pređe Oxford Circus kako bi otišao u knjižaru koja se nalazila u Oxford Streetu. Jedan policajac mu je rekao da ne može   proći   Oxford   Streetom   zbog   toga   što   se   približava   gomila demonstranata te mu je savjetovano da ide  Margaret Streetom, paralelnom ulicom prema sjeveru. Podnositelj predstavke je poslušao taj savjet, ali je na dijelu između Margaret Street i Regent Street naišao na zid policajaca koji su bili opremljeni kacigama i štitovima krečući se prema jugu. Podnositelj predstavke  je  bio  prisiljen  da  uđe  u  Oxford  Circus  oko  14h30.  Odmah  je zamolio da mu dozvole da napusti kordon, ali je informiran da osobe koje ne  demonstriraju  mogu  izaći  preko  dijela  Oxford  Circusa  koji  izlazi  na Bond  Street.  Međutim,  kada  je  došao  tamo  rečeno  mu  je  da  nema  izlaza. Podnositelj predstavke nije mogao napustiti kordon do 21h20.
Treća podnositeljica   predstavke   nije   imala   nikakve   veze   sa demonstracijama.  Ona  je  radila  na  području  Oxford  Circusa  te  je  bila  na pauzi   za   ručak   u   14h10   kada   je   red   policajaca   blokirao   put   te   joj onemogućio  da  se  vrati  na  radno  mjesto.  Okrenula  se  i  pokušala  proći drugim  putem,  ali  je  zaključila  da  su  i  taj  put  blokirali  policajci  koji  su počeli da joj se približavaju.  Podnositeljica predstavke se našla u kordonu na Oxford Circusu te je tu morala ostati do 21h35. Ona je, poput ostalih, bez prestanka zahtijevala da joj dozvole da napusti kordon, ali su joj policijaci kojima se obratila rekli da imaju naređenje da ne dopuste nikome da prođe.
Četvrti podnositelj  predstavke  je  također radio na  području  Oxford Circusa te se našao u kordonu dok je prelazio raskršće za vrijeme pauze za ručak. On je napustio kordon oko 20h00.
 B. Domaći postupci

1. High Court

Nakon događaja koji su se desili 1. maja 2001. godine, otprilike 150 osoba koje  su  bile  okružene  i  zadržane  na  Oxford  Circusu  je  kontaktiralo razne   solisitorske   urede   sa   namjerom   da   pokrenu   postupke.   Razni potencijalni    podnosioci    predstavki,    njihovi    zastupnici    i    zastupnici Metropolitske  policije  su  uspostavili  korespondenciju  s  ciljem  postizanja efikasnog  napretka   u   vezi   sa   zahtjevima.   Dogovoreno   je   da   će   prva podnositeljica predstavke i gosp. Geoffrey Saxby, prolaznik koji se našao u kordonu, djelovati kao pilot-podnosioci zahtjeva. Oni su pokrenuli postupak pred   Visokim   sudom   (High   Court,   u   daljem   tekstu:   Visoki   sud) zahtijevajući  naknadu  štete  zbog  zadržavanja  u  kordonu  i,  na  osnovu Zakona o ljudskim pravima iz 1998. godine, zbog povrede prava na slobodu koje je zagarantirano članom 5. Konvencije. Prva podnositeljica predstavke se   također   prvobitno   žalila   na   miješanje   u   njena   prava   na   slobodu izražavanja i okupljanja koja su predviđena članovima 10. i 11. Konvencije, ali  je  kasnije  odustala  od  tih  žalbenih  navoda.  Metropolitska  policija  se također  obavezala  kod  pravnih  zastupnika  drugih  podnositelja  zahtjeva (uključujući drugog podnositelja predstavke, treću podnositeljicu predstavke i četvrtog podnositelja predstavke) da neće pokretati pitanje zastare ako oni odluče da pokrenu postupke pred domaćim sudovima nakon odluke o pilot- predmetu.
(a)  Činjenice koje je ustanovio sudija Tugendhat

Postupak pred   Visokim   sudom,   kojim   je   predsjedavao   sudija Tugendhat, je trajao tri sedmice, od čega je šest dana posvećeno saslušanju svjedoka.   Sudija   je   saslušao   osamnaest   svjedoka   i   dvojicu   vještaka, razmotrio  izjave  138  svjedoka,  na  hiljade  stranica  dokumenata  te  video- filmove   snimljene   ručnim   i   sigurnosnim   kamerama   ili   kamerama   iz policijskih helikoptera. U svojoj presudi donesenoj 23. marta 2005. godine ([2005] EWHC 480 (QB)), sudija Tugendhat je posvetio 500 stavova ocjeni dokaza   te   zaključcima   o   činjenicama.   Činjenični   zaključci   se   mogu rezimirati na sljedeći način.
Sudija Tugendhat je zaključio da  je  18. juna i 30. novembra  1999. godine  te  1.  maja  2000.  godine  došlo  do  veoma  ozbiljnog  narušavanja javnog reda u Londonu te se policaja bojala da će se ono ponoviti 1. maja 2001. godine. Povod  tri  navedene  demonstracije  je  bio  protest  protiv kapitalizma i globalizacije. Organizatori događaja od 18. juna 1999. godine su odbili da sarađuju sa policijom te su distribuirali propagandni materijal koji je bio sličan onom koji su distribuirali organizatori demonstracija od 1. maja 2001. godine. U toku poslijepodneva 18. juna 1999. godine, gomila od nekih 3000 do 5000 ljudi, koji su nosili maske, je uzrokovala štetu u iznosu od otprilike 2 miliona GBP te povrede pojedincima i policajcima, od kojih je  jedanaestero  hospitalizirano.  U  isto  vrijeme,  demonstracije  koje  su  se održale   u   drugim   zemljama   iz   istog   razloga   su   rezultirale   ozbiljnim narušavanjem javnog reda, naročito u Seattleu 30. novembra 1999. godine (za vrijeme sastanka Svjetske trgovinske organzacije), u gradu Washingtonu 16. aprila 2000.  godine  (za  vrijeme  sastanka  Međunarodnog  monetarnog fonda),  u  Melburnu  od  11.  do  13.  septembra  2000.  godine  (za  vrijeme samita  Azijsko-pacifičkog  ekonomskog  foruma),  u  Pragu  26.  septembra 2000. godine (povodom    jednog    drugog    sastanka    Međunarodnog monetarnog fonda) i u Kvibeku 22. aprila 2002. godine (za vrijeme samita Amerika).  U  momentu  planiranja  operacija  u  vezi  sa  1.  majem  2001. godine, vodilo se računa o iskustvima stečenim za vijeme tih demonstracija te  nekih  drugih  prethodnih  demonstracija,  naročito  onih  organiziranih  u Londonu, te preporukama donesenim u svjetlu tih demonstracija.
U vezi  sa  1.  majem  2001.  godine,  policija  je  upozorena  o  dva događaja,   tj.   defileu   koji   organizira   sindikat   povodom   Prvog   maja   i manifestaciji  mladih  studenata  socijalista,  koji  su  se  trebali  održati  na različitim mjestima u Londonu. Osim toga, prema obavještajnim podacima kojima  je  raspolagala  policija,  militantni  pripadnici  jedne  široke  koalicije boraca  za  zaštitu  okoliša,  anarhisti  i  grupe  ekstremne  ljevice  su  imali namjeru da organiziraju različite proteste na 24 lokacije u Londonu, koje su odgovarale  poljima  igre  Monopol.  Dan  se  trebao  okončati  mitingom  na Oxford  Circusu  u  16h00.  Organizatori  tog  Praznika  rada  Monopol  (May Day  Monopoly)  nisu  uspostavili  nikakav  kontakt  sa  policijom,  niti  su zatražili  dozvolu  za  održavanje  demonstracija,  nego  su  učinili  sve  da  bi držali u tajnosti lokaciju i prirodu demonstracija. Učesnici demonstracija su direktno ili indirektno podsticani da nose maske i da se odaju pljačkanju i nasilju (vidi, presuda sudije Tugendhata, st. 206-225). Prema obavještajnim podacima   na   raspolaganju  Specijalnom   odjelu  policije   (Police   Special Branch), očekivalo se “500 do 1 000 tvrdolinijaških demonstranata koji su tražili  konfrontacije  i  nasilje  te  narušavanje  javnog  reda”.  Prema  procjeni Specijalnog   odjela   policije,   demonstracije   su   predstavljale   jednu   od najozbiljnijih  prijetnji  javnom  redu  koja  je  ikada  viđena  u  Londonu,  te  je postojao stvaran rizik od ozbiljnih povreda, čak smrti, te rizik od nanošenja štete imovini ako se gomila ljudi ne bude djelotvorno kontrolirala. Opasnost se odnosila na obične ljude, te na policajce i demonstrante. Dana 24. aprila 2001.godine, gradonačelnik   Londona   je   napisao   članak   za   glavne londonske    večernje    novine,    izražavajući    mišljenje    da    organizatori demonstracija  za  vrijeme  Praznika  rada  imaju  destruktivne  namjere,  te  je zamolio stanovnike Londona da se drže po strani. Slična upozorenja su se pojavila u nekoliko drugih novina u martu i aprilu 2001. godine.
Plan policije za taj dan je obuhvatao, pored intervencije konjaničke policije, raspoređivanje skoro 6000 policijaca koji su nosili zaštitne prsluke visoke vidljivosti. U to vrijeme, to je praktično bio najveći broj policajaca koji  je  ikada  bio  mobiliziran  u  Londonu.   Policajci  i  žene  odgovorne održavanje reda koji su mobilizirani tog dana su bili najiskusniji pripadnici u Engleskoj. Budući da je predviđeno da će se taj dan okončati mitingom na Oxford Circusu u 16h00, na tom mjestu su instalirani zvučnici. Strateški cilj policijske operacije je bio da umiri javnost i da garantira sigurnost; omogući i kontrolira bilo kakav legitiman protest; spriječi narušavanje javnog reda i zaštiti ključne zgrade kao što su Bakingemska palata  i zgrada Parlamenta; spriječi  krivična  djela  i  poduzme  sve  razume  korake  kako  bi  eventualni počinitelji   krivičnih   djela   bili   uhapšeni;   te,   generalno,   da   minimizira poremećaje. Međutim, policija nije uistinu znala šta treba očekivati i kako reagirati ako se i kada se to desi.
Ujutro 1.   maja   2001.   godine,   u   Londonu   je   bilo   nekoliko demonstracija sa manjim brojem demonstranata. Oko 13h00, demonstranti su se počeli okupljati ispred uredā Svjetske banke u ulici Haymarket. Oni su hodali  prema  Piccadilly  Circusu,  a  zatim  Regent  Streetom  prema  Oxford Circusu. Procijenjeno je da je do 14h00 na Oxford Circusu bilo preko 1500 ljudi te je gomila počela polako da raste. Izvjestan broj ljudi koji se kretao Regent  Streetom  je  nosio  maske  za  lice.  Prema  obavještajnim  podacima policije, okupljanje na Oxford Circusu je trebalo početi u 16h00, a veličina gomile  ljudi  na  tom mjestu u to vrijeme  je iznenadila  policajce  budući da broj  policajaca  na  tom  području  nije  bio  dovoljan  da  bi  spriječio  dolazak više ljudi na to područje.
Oko 14h00,  policija  je  odlučila  da  formira  kordon  da  bi  obuzdala gomilu  ljudi.  Odluka  je  donesena  na  osnovu  raspoloživih  obavještajnih podataka, prema kojima je 500 do 1000 osoba koje su potencijalno nasilne trebalo  učestvovati  na  demonstracijama  1.  maja,  te  na  osnovu  iskustva stečenog na prethodnim sličnim demonstracijama, a ne na osnovu ponašanja gomile  koja  se  do  tog  momenta  okupila.  Odluka  je  donesena  u  skladu  sa vršenjem  ovlasti  na  osnovu  common  lawa  da  bi  se  spriječilo  narušavanje javnog reda i mira. Nakon donošenja odluke o formiranju kordona policije, bilo  je  potrebno  10  minuta  da  se  formira  labavi  kordon,  a  kako  je  stizalo pojačanje,  20 do 25 minuta  da  se formira  potpuni kordon policije.  Unutar kordona  je  bilo  dovoljno  mjesta  kako  bi  se  ljudi  mogli  kretati  i  nije  bilo komešanja.  Ipak,  uvjeti  su  postajali  sve  neugodniji  kako  je  poslijepodne odmicalo. Vrijeme je bilo hladno i vlažno. Ljudi unutar kordona nisu imali ni vode ni hrane, nisu imali pristup toaletima, niti mjesto gdje bi se mogli skloniti.
Gomili ljudi nije najavljano da će biti formiran kordon budući da se policija pribojavala da on neće biti dovoljno čvrst da bi se mogao oduprijeti snažnom  nastojanju  gomile  da  probije  kordon.  Tek  ono  16h00  je  bilo objašnjeno  preko  zvučnika  osobama  unutar  kordona  da  su  zadržani  u kordonu  kako  bi  se  spriječilo  narušavanje  javnog  reda  i  mira.  Komandir policijskih  snaga  je  kasnije  prihvatio,  za  vrijeme  davanja  iskaza  pred domaćim sudovima, da se obraćanje gomili moglo realizirati ranije, možda oko 15h15 ili 15h30.
U 14h25,  pet  minuta  nakon  što  je  kordon  u  potpunosti  formiran, Chief Superintendent (komandir odjeljenja) koji je bio na čelu operacija je planirao  započinjanje  kontroliranog  puštanja  osoba  iz  kordona  na  sjeveru Regent   Streeta.   Međutim,   puštanje   osoba   iz   kordona   je   moralo   biti odgođeno  kada  su  demonstranti  i  unutar  i  izvan  kordona  počeli  bacati zapaljive rakete i koristiti nasilje protiv policije, te kada je gomila pokušala da  probije  kordon  u  visini   Regent  Streeta.  U  14h55,  ponovo  je  bilo predviđeno  puštanje  ljudi  iz  gomile  na  sjeveru,  ali  je  obustavljeno  zbog nasilja demonstranata  sa obje  strane  kordona. Otprilike u isto vrijeme, još više   ljudi   je   krenulo   prema   Oxford   Circusu   kako   bi   učestvovali   u događajima  koji  su  planirani  za  16h00.  Prema  izvještaju  o  stanju  koji  je sačinjen oko 15h40, policajci su se našli u sendviču između više grupa ljudi te su se morali suočiti sa guranjima i bocama koje su ljudi bacali. U 16h30, gomila  od 400 do 500 osoba  izvan kordona,  koja je  slijedila  jednu samba grupu, se pribiližila kordonu te je otežala rastjerivanje gomile ljudi u Oxford Streetu.  Situacija  je  preispitana  u  16h55,  ali  oslobađanje  ljudi  iz  kordona nije  prihvaćeno  zbog  rizika  od  nasilja  i  nereda.  U  17h15  je  došlo  do ozbiljnih  nereda  u  Oxford  Streetu  koje  je  prouzrokovalo  jedno  jezgro  od oko 25 maskiranih demonstranata koji su se privukli jednu gomilu od oko nekoliko  stotina  osoba.  U  17h20,  gomila  unutar  kordona  se  smirila,  ali policija  nije  bila  spremna  na  kolektivno  puštanje  ljudi  iz  gomile  zbog prisustva drugih većih i nediscipliniranih grupacija u blizini.
U 17h55, policija je donijela odluku da pusti ljude koji su se nalazili unutar kordona. Međutim, gomila je postala ponovo nasilna te je odluka da se rastjera gomila poništena. U 19h00 je započeto puštanje ljudi iz gomile u malim grupama te su pojedinici odvedeni pod pratnjom daleko od kordona. Međutim, oko 19h20, proces je obustavljen zbog poteškoća pri kontroliranju gomile  izvan  kordona  budući  da  su  neki  bacali  granitne  kocke  i  zapaljive rakete  na  policiju  i  zbog  toga  što  su  demonstranti  koji  su  oslobođeni  iz kordona  ostali  u  blizini.  U  19h30,  proces  puštanja  ljudi  iz  gomile  je nastavljen,   nakon   dolaska   pojačanja   koje   je   otpratilo   osobe   koje   su oslobođene  iz  kordona. Međutim,  puštanje  je  uskoro  ponovo  obustavljeno jer  se  ispostavilo  da  se  osobe  koje  su  oslobođene  iz  Oxford  Circusa pridružuju drugoj većoj gomili, koja je prethodno bila nasilna na sjeveru u Great   Portland  Streetu.  U  20h00,   Portland   Place   je  bio  prazan  te   je nastavljno puštanje ljudi iz gomile na Oxford Circusu u grupama od deset osoba. U 21h45, operacija puštanja ljudi iz gomile  je praktično okončana. Preko 100 osoba je uhapšeno zbog nereda na Oxford Circusu i oko njega. U okviru  postupka  puštanja  ljudi  iz  kordona,  oslobođene  osobe,  ili  neke  od njih, su bile pretresene i fotografirane, te su zabilježeni njihovi lični podaci.
Policija je  procijenila  da  je  bilo  maksimalno  2000  ljudi  unutar kordona u vrijeme špice i 1000 ljudi koji su formirali gomilu izvan kordona. Analiza  dokumentacije  i  video-filmova  koji  su  prihvaćeni  na  suđenju  je pokazala   da   je   u   toku   tog   poslijepodneva   pušteno   oko   392   osobe pojedinačno.  Prihvaćeno  je  da  taj  broj  vjerovatno  nije  tačan,  ali  je  sudija Tugendhat  zaključio  da  je  broj  osoba  koje  su  pojedinačno  puštene  iz kordona vjerovatno “bliži broju 400, a ne broju 200”. Od tog broja, većina je bila oslobođena na sjevernoj i južnoj strani Oxford Circusa, vrlo malo na istočnoj i zapadnoj strani Oxford Circusa. Većina pojedinačnih oslobađanja, koja   su   zvanično   zabilježena,   su   se   desila   prije   16h00;   12   osoba   je oslobođeno između 16h00 i  17h00;  89 između 17h00 i  18h00;  59 između 18h00   i   19h00;   i   12   pojedinačno   oslobođenih   osoba   nakon   19h00. Policajcima  je  bilo  teško  odrediti  osobe  iz  gomile  koje  ne  predstavljaju nikakvu   prijetnju   nasiljem   te   bi   se   mogle   pustiti.   Prema   policijskim izvještajima, neke od tih osoba su bile obični prolaznici koji su se našli u demonstracijama.  Ostali  su  opisani  kao  osobe  koje  su  bile  uznemirene, trudne žene, strarije osobe i djeca.
(b)  Zaključci sudije Tugendhata

Sudija je zaključio da je policija, imajući u vidu nasilje koje se desilo na prethodnim    demonstracijama,    raspoložive    obavještajne    podatke, nedostatak saradnje sa organizatorima te postupke određenih demonstranata, imala  razuman osnov da  vjeruje  da  je  postojao stvaran rizik od  nanošenja materijalne štete, nanošenja povreda ljudima pa čak i rizik od smrti. Najveća opasnost je bila opasnost od stampeda, ali i od bacanja zapaljivih projektila. Imajući u vidu situaciju na Oxford Circusu, policija, da bi spriječila nasilje i nanošenje  povreda,  nije  imala  drugog  rješenja  u  14h00  osim  da  oformi potpuni  kordon,  i  to  je,  dakle,  bila  proporcionalna  reakcija  policije  na prisustvo gomile ljudi. Glavni cilj okruživanja i zadržavanja unutar kordona je  bilo  obezbjeđivanje  sigurnosti  ljudima,  uključujući  ljude  koji  su  se nalazili unutar kordona; očuvanje imovine na Oxford Streetu; i zaštita prava trećih  lica.  Policija  je  namjeravala  i  da  izolira  izvjesne  osobe  i,  ako  bude potrebno, da ih ispita ili pretrese.
Od 14h20, niko unutar kordona nije više mogao napustiti gomilu bez dozvole. Sporna  mjera  se  sastojala  od  stroge  izolacije  sa  minimumom slobode  kretanja  na  raskršću  Oxford  Circus,  te  su  njene  posljedice  bile ozbiljne  i  pogoršavale  su  se  kako  je  vrijeme  odmicalo.  Međutim,  policija uopće nije očekivala da će ta mjera trajati tako dugo te je stalno razmatrala mogućnost puštanja ljude iz gomile na siguran način.
Policija nije  mogla  izvesti  kolektivno  oslobađanje  ljudi  iz  kordona prije nego što ih je oslobodila. Bilo je trenutaka kada su izlaze za evakuaciju blokirale druge grupe  koje su pokušavale  da uđu na Oxford Circus. Ne bi bilo razumno ni  sigurno  da  je  ona  omogućila  tim grupama  da  se  pridruže jedne  drugima,  a  da  se  ne  kontrolira  njihovo  kretanje.  Osim  toga,  bilo  je dužih perioda za vrijeme kojih policija nije imala raspoloživih efektiva kako bi omogućila sigurno puštanje ljudi iz gomile, a  ništa nije ukazivalo da se vjeruje   da   je   komandir   Metropolske   policije   (Commissioner   of   the Metropolitan Police) mogao ili trebao staviti na raspolaganje više policajaca taj dan. Jedan od razloga za nedostatnost efektiva  je bilo odbijanje jednog znatnog  dijela  gomile  ljudi  da  sarađuje  sa  policajcima  koji  su  formirali kordon.   Sudija   je   ocijenio   da   je,   u   svakom   momentu,   oko   40% demonstranata  bilo  neprijateljski  raspoloženo  na  otvoren  način,  koji  su prouzrokovali komešanja i bacali zapaljive rakete ili pokazivali nedostatak volje  za  saradnju. Osobe  koje  se  nisu  gurale  ili  bacale  zapaljive  rakete  se nisu  razdvajale  od  te  aktivne  manjine.  Tako  je  kordon  morao  održavati dovoljan broj policajaca da bi se pružio otpor snažnom guranju osoba koje su  pokušavale  da  ga  probiju.  Jedna  kooperativna  gomila  bi  se  mogla kontrolirati  sa  manje  policajaca,  što  bi  omogućilo  ostalim  raspoloživim policajcima da kontroliraju puštanje ljudi iz gomile  unutar kordona. Drugi razlog zbog kojeg efektivi nisu bili dovolji je da su grupacije izvan kordona odbijale da prihvate kontrolu policije ili upute koje je ona davala. Policajci su uradili sve što su mogli u najtežim okolnostima. Efektivi koji su policiji bili potrebni da bi kontrolirala puštanje ljudi iz kordona na Oxford Circusu su  bili  propisno,  i  zbog  nužnosti,  raspoređeni  na  drugim  mjestima.  To  ne znači da je policija trebala dozvoliti da se gomila ljudi na Oxford Circusu raziđe  bez  kontrole.  Prema  sudiji,  policija  bi  tim  negirala  svoju  obavezu sprečavanja   narušavanja   javnog   reda   i   mira,   svoju   obavezu   da   bude revnosna  te  svoju  pozitivnu  obavezu  da  štiti  demonstrante  i  treće  osobe, uključujući pripadnike policije, od opasnosti od nanošenja ozbiljnih povreda te svoju obavezu da štiti imovinu trećih lica.
Imajući u vidu okolnosti na Oxfordu Circusu, a naročito poteškoće koje  je  imala  policija  pri  pravljenju  razlike  između  mirnih  i  nasilnih pojedinaca  ili  potencijalno  nasilnih  pojedinaca  unutar  kordona,  sudija  nije mogao zaključiti da bi bila izvediva bilo koja druga politika individualnog puštanja ljudi iz gomile unutar kordona od one koje je primijenjena. Nakon što je  formiran kordon policije, bilo koja  mjera  kontroliranog oslobađanja ljudi  iz  gomile  je  iziskivala  dosta  vremena  prije  nego  što  je  okončana kompletna  evakuacija  ljudi  iz  gomile.  Nije  bilo  moguće  reći  koliko  bi vremena operacija trajala da nije bilo pretresanja ili sakupljanja dokaza, ali, u svakom slučaju, trajala bi više od dvadeset minuta. Budući da se smatralo odgovarajućim  da  se  kombinuje  proces  evakuacije  sa  procesom  pretresa  i prikupljanja dokaza, normalno je da se produžila za onoliko vremena koliko je  bilo  potrebno  od  trenutka  kada  je  nastavljena  u  19h30,  tj.  za  namjanje jedan sat ili dva sata.
U pogledu navoda o zadržavanju unutar kordona, sudija Tugendhat je smatrao da je policija s punim pravom navela da je policijska akcija bila potrebna.
U pogledu žalbenih navoda u vezi sa članom 5, sudija je zaključio da su okruživanje i zadržavanje unutar kordona doveli do lišavanja slobode u smislu  člana  5.  stav  1.  Premda  je  on  zaključio  da  nikada  nije  postojala namjera da se pred sudiju izvedu sve osobe koje su bile zatvorene na Oxford Circusu, cilj je bio da se okruži i zadrži gomila ljudi kako bi policija mogla uhapsiti i izvesti pred sudiju sve one za koje se razumno moglo smatrati da su počinili krivična djela te one čije je hapšenje bilo potrebno kako bi bili spriječeni  da  počine  krivična  djela,  te  je  to  dovoljno  da  bi  se  ispunili zahtjevi iz člana 5. stav 1. tačka (c).
Osim toga,   sudija   Tugendhat   je   zaključio   da,   imajući   u   vidu neuobičajene  okolnosti  predmeta,  nije  došlo  do  miješanja   u  pravo  na slobodu govora i okupljanja. Niko od svjedoka nije objasnio šta je bio cilj defliea  prema  Oxford  Circusu,  niti  šta  se  tamo  trebalo  desiti,  ili  bilo  gdje drugo,   da   nije   formiran   kordon   policije.   On   je   zaključio   da   je   cilj dokumenata  koje  su  organizatori  prethodno  distribuirali  bio  da  podstakne barem znatnu manjinu prisutnih osoba da se odaju na neki način stvaranju nereda i kriminalnom djelovanju, vjerovatno ugrožavanje javnog reda i mira kao  što  su  uznemiravanje,  nanošenje  materijalne  štete  i   krađa.  Prema zaključku sudije, da nije bilo kordona, bilo bi praktično nemoguće  da bilo ko, u takvom  okruženju  nereda,  demonstrira  na  zakonit  način. Osim  toga, nisu  postojali  dokazi  da  je  bilo  ko  na  Oxford  Circusu  namjeravao  da ostvaruje svoja prava na slobodu izražavanja te da to nije mogao ostvariti u praksi. Sudija Tugendhat je, prema tome, zaključio da se predmet odnosi na javni  red  i  pravo  na  slobodu,  a  ne  na  slobodu  izražavanja  i  slobodu okupljanja, te je odbio sve žalbene navode podnosioca zahtjeva.
(c)  Apelacioni sud

Sudija Tugendhat  je  dozvolio  gđi  Austin  i  gosp.  Saxbyju  da  ulože apelaciju protiv njegovih zaključaka u vezi sa nezakonitim ograničavanjem slobode  kretanja  i  u  vezi  sa  članom  5.  Presudom  od  15.  oktobra  2007. godine ([2007] EWCA Civ 989), Apelacioni sud je odbio apelaciju.
U vezi sa žalbenim navodom o nezakonitom ograničavanju slobode kretanja,  Apelacioni  sud  je  smatrao  da  policija  može,  kako  bi  spriječila narušavanje javnog reda i mira od strane drugih, na zakonit način poduzeti mjere  kojima  dolazi  do  miješanja  u  prava  ili  ograničavanja  ostvarivanja prava nevinih trećih lica, ali samo ako su svi drugi mogući koraci poduzeti kako  bi  se  izbjeglo  narušavanje  javnog reda  i  mira  i  zaštitila  prava  trećih lica,   te   ako   je   poduzeta   mjera   razumno   potrebna   i   proporcionalna. Primjenjujući taj kriterij na ovoj predmet, taj  sud je smatrao da, imajući u vidu  okolnosti  demonstracija  na  Oxford  Circusu,  zadržavanje  gđe  Austin unutar kordona je bilo zakonito budući da je bilo potrebno da bi se izbjeglo neposredno narušavanje javnog reda i mira od strane drugih.
U vezi  sa  žalbenim  navodom  koji  se  odnosi  na  član  5,  Apelacioni sud  je  zaključio  da  sporno  zadržavanje  unutar  kordona  nije  dovelo  do lišavanja  slobode.  Master  of  the  Rolls,  ser  Anthony  Clarke,  koji  je  donio presudu Apelacionog suda, je istakao sljedeće:
 “102.  (...)  [P]rvo  pitanje  na  koje  treba  odgovoriti  je  da  li  su  apelanti  bili  lišeni slobode od samog početka. Mi smatramo da nisu. Situacija u tom momentu nije bila radikalno   drugačija,   u   smislu   pritvaranja,   od   izvjesnog   broja   drugih   situacija zatvaranja  ili  pritvaranja  na  koje  se  pozvao  prvostepni  sud,  a  koje  ne  bi  smatrali lišavanjam  slobode  u  smislu  člana  5.  stav  1.  Dobar  primjer  je  možda  gomila  na fudbalskoj utakmici. Uobičajeno je da gledaoci budu zadržani neko vrijeme koje može trajati  duži  period,  djelomično  zbog  njihove  vlastite  zaštite,  a  djelomično  (u  nekim slučajevima) da bi se izbjegla djela nasilja, na primjer, sučeljavanja navijača suprotnih timova  (...)  Mogu  se  navesti  drugi  primjeri  (...)  naročito  situacije  u  kojima  vozači automobila  ne  mogu  napustiti  autoput,  ponekad  možda  i  po  nekoliko  sati,  zbog intervencije  policije  nakon  saobraćajne  nesreće.  U  takvim  slučajevima  može  biti potrebno da policija zadrži pojedince na određenim mjestima  i duži period  od onog koji je prvobitno predviđen.

103. Prema našem  mišljenju,  ovaj  predmet  se  jasno  odnosi  na  situaciju  tog  tipa. Prema  činjeničnoj  konstataciji  sudije  prvostepenog  suda,  policija  nije  imala  drugog izbora  osim  da  formira  kordon  policije,  što  je  i  uradila.  Policija  je  predvidjela organizirano  puštanje  ljudi  u  trajanju  od  preko  dva  ili  tri  sada  kako  bi  se  izbjeglo nasilje. Sudija je naznačio različite ciljeve mjere, uključujući sigurnost i sprečavanje kriminala od strane pojedinaca među demonstrantima, od kojih mnogi nisu mogli biti identificirani.  U  takvim  okolnostima,  prvobitno  formiranje  kordona  policije  se  ne može  smatrati, prema  našoj  presudi, vrstom proizvoljnog pritvaranja, što bi  vlasti u Strazburu okvalificirale kao lišavanje slobode u smislu člana 5. stav 1. Iz tih razloga, smatramo da je sudija počinio principijelnu grešku kada je zaključio da su apelanti bili nezakonito pritvoreni od 14h20.

104. Imajući u vidu navedeno, na nama je da ponovo razmotrimo pitanje da li su oni bili nezakonito pritvoreni nakon toga. Prema našoj presudi, odgovor na to pitanje je  ‘ne’.  Tako,  na  primjer,  (...)  policija  je,  u  više  navrata  u  toku  poslijepodneva, izdavala  naređenje  da  se  krene  sa  kontroliranim  puštanjem  ljudi  iz  gomile,  da  bi kasnije procijenila da se proces ne može obaviti na siguran način. (...) Odluka da se krene sa kontroliranim puštanjem gomile na sjeveru je bila preispitvana i obustavljana u tri navrata zbog postupaka demonstranata, bilo unutar, bilo van okruženog područja tako  da  konačna  faza  puštanja  ljudi  nije  mogla  početi  prije  20h02  (...)  Za  vrijeme cijelog tog perioda je bilo mnogo nasilja, premda ne, potrebno je naznačiti, od strane apelanata (...). Kao što je zaključio sudija prvostepenog suda (...) to nije bila obična statična gomila demonstranata na Oxford Circusu koju je okružila policija i držala na jednom mjestu 7 sati. To je bila dinamična, haotična i konfuzna situacija u kojoj se nalazio  veliki  broj  drugih  protestanata  koji  su  bili  u  blizini  izvan  kordona,  koji  su predstavljali ozbiljnu opasnost po javni red i za policajce koji su formirali kordon, te za one koji su se nalazili unutar kordona.

105. Imajući u  vidu  takve  okolnosti,  ne  bi  se  moglo  razumno  smatrati  da  se situacija, koja prvobitno nije imala karakteristike lišavanja slobode, kasnije pretvorila u lišavanje slobode u smislu člana 5. stav 1. Konvencije. Prema tome, mi smatramo, za  razliku  od  zaključka  sudije  prvostepenog suda,  da  imajući  u  vidu  sve  relevantne okolnosti, ovdje nije došlo do proizvoljnog lišavanja slobode u smislu Konvencije.”

(d)  Dom lordova

Gđi Austin  i  gosp.  Saxbyju  je  dozvoljeno  da  ulože  žalbu  Domu lordova u vezi sa pitanjima na osnovu člana 5. stav 1. Konvencije. Visoka sudska institucija je razmatrala predmet 24. i 25. novembra 2008. godine, a 28. januara 2009. godine je  jednoglasno donijela presudu kojom  je  odbila apelaciju uz obrazloženje da prva podnositeljica predstavke nije bila lišena slobode budući da član 5. stav 1. nije primjenjiv ([2009] UKHL 5).
Lord Hope  of  Craighead,  sa  kojim  su  se  ostali  lordovi  složili,  je objasnio  svoj  pristup  tumačenju  pojma  “lišavanje  slobode”  na  sljedeći način:
“23.  Primjena člana 5. stav 1. na mjere kontroliranja gomila ljudi je pitanje o kojem se  Sud  u  Strazburu,  kako se  čini,  nije  nikada  izjašnjavao.  Tako ne  postoje  direktne smjernice da bi se odredilo da li se član 5. stav 1. primjenjuje kada policija nameće ograničenja  kretanja  ljudima  čiji  je  jedini  cilj  zaštita  ljudi  od  nanošenja  povreda  ili izbjegavanje  znatne  materijalne  štete.  Potreba  da  se  usvoje  takve  mjere  u  javnom interesu ipak nije nešto novo. Nametanje takvih mjera je često potrebno, na primjer, na fudbalskim utakmicama kako bi se garantiralo da se navijači suprotnih timova neće konfronitrati  u  situacijama  koje  bi  mogle  dovesti  do  nasilja.  Ograničenje  kretanja može  nametati  policija  vozačima  automobila  u  interesu  sigurnosti  saobraćaja  nakon saobraćajne nesreće ili da bi spriječila lokalne stanovnike da dođu suviše blizu mjestu požara ili mjestu terorističkog akta. Primijetit ćemo da do sada niko nikada nije tvrdio da  su  slična  ograničenja,  kada  su  proporcionalna  i  lišena  proizvoljnosti,  suprotna članu 5. stav 1.

24. Ograničenja koja su nametnuta policijskim kordonom u ovom predmetu su bila, u poređenju  sa  primjerima  koje  sam  upravo  spomenuo,  većeg  stepena  i  intenziteta. Međutim, lord Pannick QC je u ime odbrane istakao da se cilj mjere organičenja ili okolnosti u kojima je ona poduzeta ne mogu opravdano ignorirati. Prema njemu, sama ideja pritvaranja nije bila ni u čijim mislima  te se nikada ne bi govorilo o lišavanju slobode da je gomila bila u kordonu samo 20 minuta. Činjenica da je kordon policije bio mnogo duže na tom mjestu ne bi trebala da pravi razliku budući da je činjenica, da nije bilo moguće svakoga pustiti iz kordona ranije, uzrokovana okolnostima koje su bile van kontrole policije. To je slučaj, kako je on rekao, kada odgovor na pitanje da li je   ono   što   je   učinjeno   obuhvaćeno   članom   5.   stav   1.   treba   biti   određen uspostavljenjem  pravične  ravnoteže  između  prava  pojedinaca  i  interesa  društva. Naravno,  potrebno  je  u  potpunosti  voditi  računa  o  činjenici  da  član  5.  predstavlja fundamentalno  pravo  od  krucijalne  važnosti.  Međutim,  nemogućnost  da  se  opravda povreda  tog  prava  van  slučajeva  koji  su  nabrojani  u  tačkama  (a)  do  (f)  podvlači potrebu da se brižljivo definiraju granice njegovog polja primjene.

25. S druge strane, gđa Williams QC je u ime apelanta rekla da je cilj s kojim je mjera poduzeta irelevantna. Činjenica da je to bio potreban i proporcionalan odgovor je preduvjet za utvrđivanje zakonitosti mjere u smislu tačaka (a) do (f) člana 5. stav 1, ali  ne  dalje  od  toga.  Nikakvu  ravnotežu  ne  bi  trebalo  uspostaviti  kada  se  radi  o ispitivanju  prvobitnog  pitanja,  tj.  da  li  je  član  5.  stav  1.  primjenjiv  na  mjere  koje usvaja policija. Pitanja cilja i ravnoteže se pojavljuju samo kada se ispituju slučajevi nabrojani u tačkama (a) do (f).

Da li je cilj relevantan?

26. Odluka o  pitanju  da  li  je  došlo  do  lišavanja  slobode  ovisi  naravno  uveliko  o činjenicama svakog predmeta. Odluke o primjeni člana 5. koje u potpunosti diktiraju činjenice nisu od velike koristi. S druge strane, one su od koristi kada se može reći da ilustriraju  principijelna  pitanja.  U  ovom  predmetu,  od  određene  pomoći  mogu  biti neke  od tih odluka  da  bi se  odredilo do  kojeg stepena  se  može  uzeti u obzir  cilj  ili svrha predmetne mjere kada se ispituje da li je ona uopće obuhvaćena članom 5. stav 1. ili nije.

27. Ako je cilj  relevantan, to je zato da  bi se  omogućilo uspostavljanje ravnoteže između  onoga  što  se  nastoji  postići  ograničenjem  i  interesa  pojedinca.  Ideja  da  je potrebno  uspostaviti  ravnotežu  na  početnom  stadiju  kada  se  razmatra  primjenjivost člana nije spomenuta u predmetima Engel protiv Nizozemske (broj 1) (1976) 1 EHRR 647 ili Guzzardi protiv Italije (1980) 3 EHRR 333. Ne može se reći ni da je zasnovana na  tekstu  samo  odredbe.  Međutim,  mislim da  postoji  dovoljno elemenata  drugdje  u sudskoj   praksi   Suda   koji   naznačavaju   da   je   pitanje   uspostavljanja   ravnoteže svojstveno  konceptima  iz  Konvencije  i  da  ti  elementi  imaju  ulogu  kada  se  ispituje domet najznačajnijih osnovnih prava koja štite fizički integritet pojedinca.”

 Lord  Hope  je  potom  dao  pregled  presuda  i  odluka  Suda  i  Komisije, uključujući  X.  protiv  Savezne  Republike  Njemačke,  broj  8819/79,  odluka Komisije  od 19. marta 1981. godine,  Decisions and Reports (DR), svezak 24, str.  158;  Guenat  protiv  Švicarske,  broj  24722/94,  odluka  Komisije  od 10. aprila 1995,  DR,  svezak  81-B,  str.  13;  H.  M.  protiv  Švicarske,  broj 39187/98,  ECHR  2002-II;  Nielsen  protiv  Danske,  od  28. novembra  1988, Serija A broj 144; Soering protiv Ujedinjenog Kraljevstva, od 7. jula 1989, Serija  A  broj  161;  O’Halloran  i  Francis  protiv  Ujedinjenog  Kraljevstva [VV],  br.  15809/02  i  25624/02,  ECHR  2007-III;  N. protiv  Ujedinjenog Kraljevstva [VV], broj 26565/05, od 27. maja 2008, te je zaključio:

“34.  Dakle, ja smatram da ima mjesta, čak i u slučaju osnovnih prava u pogledu čije primjene  nije  dozvoljeno  nikakvo  ograničenje  prema  Konvenciji,  da  se  zauzme pragmatičan pristup prema kojem se u potpunosti vodi računa o okolnostima. U članu 5. se ne  spominju  interesi  javne  sigurnosti  ili  zaštita  javnog  reda  kao  jedan  od slučajeva  u  kojima  osoba  može  biti  lišena  slobode.  To  je  u  jasnom  kontrastu  sa članom 10. stav 2, prema kojem je pravo na slobodu izražavanja izričito okvalificirano u tim kontekstima. Međutim, značaj koji se u kontekstu člana 5. mora dati mjerama poduzetim u interesu javne  sigurnosti je  naznačen u članu 2. Konvencije  budući da život osoba koje su ugrožene nasilnim ponašanjem gomile može biti u opasnosti ako policija nije u mogućnosti da usvoji mjere kontrole. To je situacija u kojoj je potrebno tražiti pravičnu ravnotežu ako je moguće pomiriti konkurentna osnovna prava. Domet koji se daje članu 5. u pogledu mjera kontrole gomile naravno mora obuhvatiti prava pojedinca te interese zajednice. Bilo koji koraci koji se poduzimaju tako moraju biti u dobroj vjeri i moraju biti proporcionalni situaciji zbog koje su te mjere potrebne. To je osnovno da bi se sačuvao fundamentalni princip, prema kojem sve ono što se učini, a što ugrožava pravo na slobodu neke osobe ne smije biti proizvoljno. Imajući to u vidu, kada se ispunjeni ti uvjeti, može se s punim pravom zaključiti da mjere kontroliranja gomile ljudi koje se poduzimaju u interesu zajednice neće dovesti do povrede prava priznatih   članom   5.   osobama   koje   čine   gomilu   ljudi   čija   je   sloboda   kretanja ograničena tim mjerama.”

Lord  Neuberger  of  Abbotsbury  se  složio  da  nije  došlo  do  lišavanja slobode. On je istakao sljedeće:

“58.  Policija  ima  obavezu  da  održava  red  u  slučaju  da  prijeti  narušavanje  javnog reda i mira te da poduzme razumne mjere da bi spriječila ozbiljno narušavanje javnog reda  i  mira,  naročito  ako  postoji  opasnost  od  djela  nasilja  protiv  imovine  i  lica.  U izvjesnim okolnostima, bilo koja razumna osoba koja živi u modernoj demokraciji bi očekivala da ju policija zadrži ili bi barem prihvatila da je ispravno da bi ju policija mogla zadržati, na ograničenom prostoru, u određenim okolnostima. Prema tome, ako neka osoba pomućenog uma ili pijana osoba luta sa revolverom u ruci u nekoj zgradi, policija bi imala pravo, čak bi se od nje očekivalo, da poduzme mjere kako bi osobe u susjedstvu ostale na mjestu gdje se nalaze, eventualno i nekoliko sati, čak i ako bi one morale  biti  u  maloj  prostoriji  sa  određenim  brojem  drugih  osoba.  Isto  tako,  ako postoje grupe navijača suprotnih timova na fudbalskoj utakmici, policija se generalno brine,  očigledno  s  punim  pravom,  da  održi  dvije  grupe  na  razdaljini  kako  bi  se izbjeglo nasilje  i komešanje; to često  obuhvata  zadržavanje jedne  ili dvije  grupe  na relativno  malom  prostoru  određeni  period  koji  nije  beznačajan.  Isto  tako,  u  slučaju saobraćajne  nesreće  na  autoputu,  uobičajeno  je,  te  ponovo  propisno,  da  policija zahtijeva od prolaznika i vozača da ostanu u svojim vozilima koja se ne kreću čak više od  jednog  sata  ili  dva.  U  svim  tim  slučajevima  bi  policija  zadržala  pojedince  radi njihove sopstvene zaštite te da bi spriječila nasilje nad ljudima i imovinom.

59. Dakle, ja  smatram  da  se  i  u  slučaju  demonstracija,  naročito  kada  postoje opravdani razlozi da se vjeruje da će one dovesti do narušavanja javnog reda i mira i do nasilja,  od  policije  mora  očekivati,  čak ponekad  zahtijevati,  da  poduzme  korake kako bi osigurala da do takvog narušavanja javnog reda i mira ne dođe ili, barem, da bude   svedeno   na   minimum.   Takvi   koraci   često   moraju   uključivati   ograničenje kretanja   demonstranata   te   ponekad   prolaznika   koji   se   često   slučajno   nađu   u demonstracijama. U izvjesnim slučajevima to može prisiliti osobe da ostanu zatvorene na relativno malom prostoru neko vrijeme.

60. Čini mi  se  da  u  takvim  slučajevima  nije  realno  tvrditi  da  je  član  5.  uopće primjenjiv,  pod  uvjetom,  a   to  je   veoma   bitan  uvjet,  da   je   djelovanje   policije proporcionalno  i  razumno  i  da  je  bilo  koje  zadržavanje  ograničeno  na  potreban minimum  u  odnosu  na  relevantni  cilj,  tj.  sprečevanje  ozbiljnog  narušavanja  javnog reda i mira i nasilja.

61. Zastupnica apelantice  je  branila  ideju  da  se  pretpostavlja  davanje  pristanka dotičnih  osoba  za  mjeru  zadržavanja,  barem  u  nekim  primjerima  koji  su  navedeni. Nisam siguran da je ta analiza zadovoljavajuća, ako ništa zbog toga što se ne može primijeniti na osobe koje bi informirale policiju da se protive zadržavanju, osim ako je potrebno  da  se  pristanak  smatra  nedobrovoljnim  ili  da  je  obuhvaćen  neoborivom pretpostavkom.  Međutim,  ako  je  sporni  pristanak adekvatan  osnov za  opravdavanje zadržavanja  u  svrhu  člana  5,  onda  mi  se  čini  da  bi  zadržavanje  u  ovom  predmetu moglo  biti  opravdano  na  osnovu  toga  da  se  mora  smatrati  da  je  bilo  ko  na  ulici, naročito onda kada se dešavaju demonstracije sa visokim rizikom od ozbiljnog nasilja, pristao  na  mogućnost  da  će  ga  zadržati  policija  ako  je  to  razuman  i  proporcionaan način da se spriječi ozbiljno narušavanje javnog reda i nasilje.

62. Dakle, složivši se sa Apelacionim sudom, rekao bih u svjetlu zaključaka sudije prvostepenog suda, kao što su rezimirani u stavu [57] gore, da djelovanje policije u ovom predmetu  nije  dovelo  ni  do  kakve  povrede  prava  apelantice  iz  člana  5. Karakteristika ovog predmeta koja može pokrenuti posebna pitanja je trajanje perioda zadržavanja,  skoro  sedam  sati.  Međutim,  budući  da  sam  zaključio  da  razumna  i proporcionalna  mjera  zadržavanja,  koja  je  potrebna  da  bi  se  spriječilo  ozbiljno narušavanje i nasilje, nije dovela do kršenja člana 5, čini mi se da je teško prihvatiti da puka  činjenica,  da  je  period  zadržavanja  trajao  neuobičajeno  dugo,  može,  po  sebi, transformirati situaciju, koja inače ne bi bila obuhvaćena opsegom člana 5, u situaciju koja  je  obuhvaćena  tim  članom.  Smatram  da  to  stanovište  ima  izvjesno  uporište  u slučajevima u kojima se smatra da zatvorsko pritvaranje nije izvan opsega člana 5. jer je trajalo samo kratko vrijeme - na primjer, Novotka protiv Slovačke (Predstavka broj 47244/99) od 4. novembra 2003.

63. Kao što je već naznačeno, čini mi se da je namjera policije relevantna, naročito u atipičnim  predmetima,  kao  što  je  ovaj,  te  kada  namjera  očigledno  proizilazi  iz vanjskih okolnosti. Da se činilo, na primjer, da je policija održavala kordon duže nego što je potrebno da se kontrolira gomila, da bi kaznila ili “naučila lekciji” demonstrante unutar  kordona,  to  bi,  po  mom  mišljenju,  proizvelo  različita  pitanja.  U  takvim okolnostima bi postojao snažan argument da se kaže da je održavanje kordona zaista dovelo  do  pritvaranja  u  smislu  člana  5.  Međutim,  kao  što  proizilazi  iz  jasnog  i brižljivog zaključka sudije prvostepenog suda, koji, sasvim ispravno, nije bio osporen apelacijom, nikakvo pitanje takvog sadržaja ne može biti pokrenuto u ovom predmetu.

64. Osim toga, važno je imati u vidu, barem prema mom mišljenju, da, ako je mjera ograničenja u ovom predmetu zaista dovela do pritvaranja u smislu člana 5, policija ne bi mogla,  barem imajući  u  vidu  obrazloženje  koje  je  Evropski  sud  dao u  predmetu Lawless  protiv  Irske  (broj  3)  (1961)  1  EHRR  15,  opravdati  pritvaranje  na  osnovu izuzetaka  predviđenih  stavovima  (b)  ili  (c).  Smatram  da  činjenica,  da  se  mjera ograničenja  u  ovom  predmetu  ne  bi  mogla  opravdati  na  osnovu  bilo  kojeg  od izuzetaka  predviđenih  tačkama  (a)  do (f),  ide  u  prilog tvrdnji  da  mjera  zadržavanja nije uopće dovela do pritvaranja u smislu člana 5. Bilo bi mi čudno da policija nije imala  mogućnost  da  djeluje  na  način  na  koji  je  djelovala  u  okolnostima  ovog predmeta, a  da  ne  bi povrijedila  prava  zagarantirana  članom 5. osobama  na  koje  se odnosila mjera zadržavanja.”

Lord Carswell  se  složio sa  lordom Hopeom, a lord Scott  of Foscote  se složio   sa   lordom   Hopeom   i   Neubergerom,   ističući   da   “cilj   mjere zadržavanja ili ograničavanja i namjere osoba koje su odgovorne za njeno nametanje predstavljaju važan faktor u okolnostima koje se uzimaju u obzir pri odlučivanju o pitanju” da li je došlo do lišavanja slobode.

Lord  Walker  of  Gestingthorpe  se  složio  sa  lordom  Hopeom,  ali  je,  “u fusnoti”, dodao sljedeća zapažanja:

“43.  U  stavovima  26ff  i  narednim,  lord  Hope  postavlja  pitanje:  “Da  li  je  cilj relevantan?” Njegov zaključak je veoma  obazriv, tj. on objašnjava (stav 34) da ima mjesta, čak i slučaju osnovnih prava, za pragmatičan pristup koji u potpunosti uzima u obzir sve okolnosti. Slažem se da je ispravno biti oprezan u pogledu tog pitanja. Sud u Strazburu je često precizirao da sve okolnosti mogu biti relevantne pri odlučivanju o pitanju  da  li je  došlo do lišavanja  slobode:  vidi,  na  primjer,  H.  M. protiv  Švicarske (2004) 38 EHRR 314, stav 42:

(...). Potrebno je naznačiti da nabrojani faktori, onoliko koliko su široki, ne obuhvataju cilj mjere.

44. Cilj mjere  zadržavanja, koja  može  opravdano dovesti do lišavanja  slobode,  je generalno  relevantan  faktor,  ne  zbog  toga  da  bi  se  odlučilo  o  pitanju  da  li  je prekoračen prag, nego o pitanju da li to zatvaranje može biti opravdano u smislu člana 5. stav 1.  tačke  (a)  do  (f):  vidi,  na  primjer  (u  vezi  sa  članom  5.  stav  1.  tačka  (e)) Nielsen protiv Danske (1988) 11 EHRR 175; Litwa protiv Poljske (2001) 33 EHRR 1267;  Wall  protiv  Švedske  (od  10.  decembra  2002)  odluka  o  prihvatljivosti,  broj 41403/98;   H.   M.   protiv   Švicarske   (navedena   gore);   H.   L.   protiv   Ujedinjenog Kraljevstva  (2005)  40  EHRR  32;  Enhorn  protiv  Švedske  (2005)  41  EHRR  633;  i Storck protiv Njemačke (2006) 43 EHRR 96. Ako je ustanovljeno zadržavanje dovelo do lišavanja sobode i sigurnosti osobe, dobre namjere ne mogu nadoknaditi nedostatak opravdanja  mjere zadržavanja na  osnovu jednog od izuzetaka  nabrojanih  u članu 5. stav 1. tačke (a) do (f), koji moraju biti striktno tumačeni.

45. Mnogo predmeta koji pokreću pitanje primjenjivosti člana 5. stav 1. tačka (e) često pokreću i pitanja koja se odnose na izričit ili implicitan pristanak (smještaj na psihijatrijsko  odjeljenje  ili  u  starački  dom).  Neki  od  ranijih  predmeta  se  danas  čine upitnim u mjeri u kojoj se oslanjaju na ‘roditeljska prava’ (naročito presuda Nielsen, u kojoj  je  Sud  odlučio,  sa  devet  glasova  naspram  sedam  glasova,  da  smještaj  na psihijatrijsko   odjeljenje   dvanaestogodišnjeg   dječaka   nije   predstavljalo   lišavanje slobode  zbog  roditeljskih  prava  njegove  majke).  Presuda  Storck  je,  prema  meni, poslala  jasnu  poruku  u  prilog  drugačijem  stavu  o  ličnoj  autonomiji  mladih  ljudi (premda  je  nesretna  podnositeljica  zahtjeva  u  tom  predmetu  imala  18  godina  u momentu prisilnog davanja medikamenata na zatvorenom odjeljenju jedne klinike u Bremenu,  što  je  bila  mjera  za  koju  joj  je  dodijeljen  iznimno  veliki  iznos  naknade nematerijalne štete).

46. Također osjećam  izvjesnu  neugodnost  u  pogledu  Odluke  o  prihvatljivosti  u predmetu X. protiv Njemačke od 19. marta 1981. godine (Predstavka broj 8119/79); policijske stanice mogu biti mjesta za zastrašivanje bilo koga, naročito djece, te se čini neiskrenim da se kaže da ‘(...)  u  ovom  predmetu,  cilj  policijske  akcije  nije  bio  da  djecu  liši  slobode,  nego jednostvano  da  se  dobiju  informacije  od  njih  o  načinu  na  koji  su  došli  u  posjed predmeta nađenih kod njih te o krađama koje su se prethodno desile u školi.’

47. Imajući u vidu sve navedeno, ipak zaključujem da je u ovom predmetu osnovno da se  postavi  jednostavno  pitanje:  šta  je  radila  policija  na  Oxford  Circusu  1.  maja 2001. godine? O čemu se radilo? Odgovor je, kao što je lord Hope objasnio u svom iscrpnom rezimeu o nespornim zaključcima sudije prvostepenog suda, da je policija bila angažovana u  neobično  teškom  kontroliranju  gomile  ljudi  da  bi  se  izbjelo nanošenje  povreda  ljudima  i  štete  imovini.  Viši  policijski  službenici  koji  su  vodili akcije su bili odlučni da se izbjegne katastrofa kao što je ona koja se desila na Red Lion Squareu 15. juna 1974. godine. Cilj policije je bio da rastjera gomilu, a činjenica da  je  realizacija  tog  cilja  trajala  duže  nego  što  se  očekivalo  je  posljedica  okolnosti koje su bile van kontrole.”

PRAVO

NAVODNA POVREDA ČLANA 5. STAV 1. KONVENCIJE

Podnositelji predstavki se žale da su lišeni slobode, što je dovelo do kršenja člana 5. stav 1. Konvencije koji propisuje sljedeće:
“1.  Svako ima pravo na slobodu i sigurnost ličnosti. Niko ne smije biti lišen slobode izuzev u niže navedenim slučajevima i u skladu sa zakonom propisanim postupkom:

 a. zakonitog lišenja slobode po presudi nadležnog suda;

 b. zakonitog hapšenja ili lišenja slobode zbog nepovinovanja zakonitom nalogu suda ili u cilju osiguranja izvršenja bilo koje obaveze propisane zakonom;

 c. zakonitog hapšenja  ili  lišenja  slobode  radi  privođenja  nadležnoj  sudskoj  vlasti, kada postoji opravdana sumnja da je ta osoba izvršila krivično djelo ili kada postoje valjani  razlozi  da  se  osoba  spriječi  da  izvrši  krivično  djelo  ili  da,  nakon  izvršenja krivičnog djela, pobjegne;

 d. lišenja slobode   maloljetnika,  prema   zakonitom  nalogu,   radi  odgajanja   pod nadzorom ili zakonitog pritvaranja zbog privođenja nadležnoj vlasti;

 e. zakonitog lišenja slobode osoba da bi se spriječilo širenje neke zarazne bolesti, pritvaranja mentalno oboljelih osoba, alkoholičara ili narkomana ili skitnica;

 f. zakonitog hapšenja ili lišenja slobode osobe u cilju sprječavanja ilegalnog ulaska u zemlju ili osobe protiv koje je u toku postupak deportacije ili ekstradicije.”

Vlada je istakla da član 5. stav 1. nije primjenjiv zbog toga što nije došlo do lišavanja slobode. Alternativno, Vlada smatra da, ako je došlo do lišavanja slobode, ono je bilo u skladu sa članom 5. stav 1. tačka (b) i/ili (c).
 A. Argumenti stranaka

1. Vlada

Vlada je istakla da policija nije lišila slobode podnositelje predstavki u smislu člana 5. stav 1. Vlada je naznačila da je jedan od osnovnih principa svojstvenih Konvenciji   da   pravična   ravnoteža   treba   biti   uspostavljena između    interesa    zajednice    i    zaštite    prava    pojedinca.    Potreba    za uspostavljanjem takve ravnoteže se proteže kroz cijelu jurisprudenciju Suda te  nju  također  treba  uzeti  u  obzir  pri  određivanju  postojanja  lišavanja slobode. Za razliku od članova 8-11 Konvencije, član 5. stav 1. ne podliježe odredbi koja predviđa opći osnov opravdanja. Prema tome, važno je da se ne usvaja previše širok koncept “lišavanja slobode”.
Sud je po prvi put naznačio relevantne principe pri određivanju da li je došlo do lišavanja slobode u predmetu Engel i ostali protiv Nizozemske, od  8.  juna  1976,  st.  58-59,  Serija  A  broj  22,  zatim  u  predmetu  Guzzardi protiv  Italije,  od  6.  novembra  1980,  st.  92-93,  Serija  A  broj  39  i  brojnim drugim predmetima kasnije. Iz te sudske prakse jasno proizilazi da  pitanje da li je došlo do lišavanja slobode mora biti određeno u vezi sa specifičnim činjenicima.  Trajanje  mjere  je  jedan  faktor  koji  treba  uzeti  u  obzir,  ali činjenica da je mjera trajala znatan vremenski period nije po sebi dovoljna da bi se pretvorila u lišavanje slobode, kao što to proizilazi iz predmeta koji se  odnose  na  policijski  sat:  vidi,  Raimondo  protiv  Italije,  od  22.  februara 1994, Serija A broj 281-A i Trijonis protiv Litvanije, broj 2333/02, od 15. decembar   2005.   Cilj   nametanja   mjere   je   relevantan   faktor   te   može onemogućiti  Sud  da  zaključi  da  je  došlo  do  lišavanja  slobode,  čak  i  u slučaju kada postoji fizičko zatvaranje na  specifičnom mjestu duži period; vidi, predmet Engel, citiran gore, u kojem je Sud zapazio (stav 59) da treba uzeti u obzir kontekst vojne discipline; vidi također, Nielsen protiv Danske i H. M. protiv Švicarske, oba predmeta citirana gore, u kojima je Sud uzeo u obzir  humanitarni  cilj  mjere  zadržavanja  pri  odlučivanju  da  član  5.  nije primjenjiv. Taj stav je u principu ispravan budući da je cilj člana 5. stav 1. sprečavanje proizvoljnog i neopravdanog pritvaranja.
Sud nikada do Sada nije razmatrao okolnosti kao što su okolnosti u ovom predmetu,   u   kojem    je    bilo   potrebno   da    policija    poduzme proporcionalne mjere da bi okružila i zadržala osobe ograničeni period kako bi  spriječila  ozbiljno  ugrožavanje  javnog reda  i  mira,  uključujući  ozbiljnu opasnost po život ili  od uzrokovanja ozbiljnih fizičkih povreda. Ako bi se član  5.  trebao  tumačiti  na  način  da  je  sprečavao  formiranje  kordona  na Oxford  Circusu  1.  maja  2001.  godine,  policije  zemalja  ugovornica  bi  bile obavezne  da  pripreme  druge  metode  kontroliranja  nasilnih  demonstracija, koje ne bi pokretale pitanja na osnovu člana 5, ali bi bile mnogo opasnije po sve dotične osobe, kao što je korištenje suzavca ili gumenih metaka.
Dom lordova i Apelacioni sud su ispravno primijeniili principe koji proizilaze iz sudske prakse Suda da bi zaključili da nije došlo do lišavanja slobode kada je prvobitno formiran kordon policije. Privremeno ograničenje slobode kretanja  na  javnom  putu,  čak  i  apsolutno,  ne  dovodi  do  lišavanja slobode, kao što jasno proizilazi iz primjera koje su citirali domaći sudovi a koji  se  odnose  na  gomile  ljudi  na  fudbalskim  utakmicama  ili  zatvaranje saobraćaja  na  autoputevima.  Dakle,  pitanje  koje  se  postavlja  je  da  li  je vremensko  trajanje  kordona  dovelo  do  mjere  lišavanja  slobode.  Odgovor mora  ovisiti  o  svim  okolnostima,  a  naročito  o  namjeri  policije  da  osigura bezbjednost  onih  koji  su  bili  unutar  i  izvan  kordona  te  o  potrebi  da  se nametne ta mjera budući da nije bilo drugih koraka koje bi policija mogla poduzeti da bi spriječila ozbiljno ugrožavanje javnog reda i mira.
Vlada je istakla da, alternativno, ako je došlo do lišavanja slobode, ono je  opravdano  u  smislu  člana  5.  stav  1.  tačka  (b)  da  bi  se  osiguralo ispunjavanje  “obaveze  propisane  zakonom”,  tj.  obaveze  da  se  pomogne pripadnicima  policije  pri  djelovanju  prilikom  kršenja  javnog  reda  i  mira. Vlada je istakla, kao sljedeću alternativu, da je bilo koje lišavanje slobode također  obuhvaćeno  izuzetkom  iz  člana  5.  stav  1.  tačka  (c)  budući  da  je okruživanje i zadržavanje svakog podnositelja predstavke bilo potrebno da bi se omogućilo policiji da spriječi ugrožavanje javnog reda i mira, čega se pribojavala.
2. Podnositelji predstavki

Prema tvrdnjama podnositelja predstavki, da bi se ustanovilo da li je došlo do  lišavanja  slobode,  potrebno  je  procijeniti  na  objektivan  način konkretnu  situaciju  pojedinca,  naročito  da  li  je  došlo  do  “zadržavanja  na određenom ograničenom prostoru period koji nije zanemariv” i da li su on ili ona bili “validno saglasni” sa tom mjerom (vidi, Storck protiv Njemačke, broj  61603/00,  stav  74,  ECHR  2005-V).  Podnositelji  predstavki  su  istakli da,  kada  poduzeta  mjera  ne  uključuje  pritvaranje  u  klasičnom  smislu zatvaranja, ona treba biti ocijenjena u pogledu prirode i stepena zadržavanja, načina   njenog   provođenja,   njenog   trajanja   i   dejstva   na   podnositelja predstavke.  Na  primjer,  što  je  veći  opseg  zadržavanja  i  što  je  veći  stepen prisile  koju  nameću  vlasti,  to  je  trajanje  potrebno  da  bi  se  konstatiralo lišavanje slobode kraće.
Podnositelji predstavki su objasnili da su zapažanja Vlade zasnovana na novoj i kontroverznoj hipotezi da mjera zadržavanja koja je potrebna za realiziranje  legitimnog  cilja  ili  općeg  interesa  ne  bi  dovela  do  lišavanja slobode, barem ne do klasične situacije zatvaranja. Podnositelji predstavki se  nisu  složili  te  su  istakli  da,  ako  je  neka  mjera  poduzeta  u  okolnostima koje  bi  inače  dovele  do  lišavanja  slobode,  namjera  ili  cilj  s  kojim  je  ona poduzeta je irelevantan za ocjenjivanje da li je došlo do lišavanja slobode. Cilj s kojim je mjera poduzeta je relevantan samo da bi se odredilo da li je konstatirano    lišavanje    slobode    opravdano    u    pogledu    šest    ciljeva specificiranih u članu 5. stav 1. tačke (a) do (f) koji se, u svakom slučaju, usko tumače. Nemoguće je tumačiti koncept lišavanja slobode drugačije u pogledu ograničenja koja se nameću na osnovu javnog reda u poređenju sa mjerama  koje  se  nameću na  osnovu bilo kojeg drugog legitimnog cilja  ili općeg interesa.
Podnositelji predstavki   su   dalje   istakli   da   se   pogrešno   tumači pokušaj  Vlade  da  podrži  svoj  argument  pozivanjem  na  traženje  pravične ravnoteže  između  zahtjeva  javnog  interesa  i  potrebe  da  se  zaštite  prava pojedinaca.  Pravična  ravnoteža  je  već  integrirana  u  samoj   formulaciji različitih  prava  zaštićenih  Konvencijom.  Sud  nema  slobodu  odmjeravanja konkurentnih razmatranja od javnog interesa koje bi dovelo do reduciranja opsega  zaštite  predviđene  Konvencijom.  Ocjena  pravične  ravnoteže  koju poduzima  Sud  je  uvjetovana  strukturom  dotičnog člana  te  se  odvija  samo unutar prostora koji ostavlja ta struktura, na primjer, određivanjem granica opsega  pozitivnih  obaveza  koje  proizilaze  iz  određenih  članova.  Da  je glavna tvrdnja Vlade ispravna, države bi mogle zaobići garancije iz člana 5, pritvarajući ljude na osnovu široke lepeze razloga van opsega člana 5. stav 1. tačke (a) do (f), pod uvjetom da se dokaže potreba za određenom mjerom, a da dotični  pojedinci  ne  uživaju  proceduralne  i  materijalne  garancije dodijeljene članom 5. 
Podnositelji predstavki  ne  tvrde  da  je  došlo do lišavanja  slobode  u momentu kada je kordon policije formiran. Međutim, imajući u vidu prirodu okruživanja i zadržavanja unutar kordona, njegovo prisilno nametanje, dugo trajanje i dejstvo koje je on imao na njih, okruživanje i zadržavanje unutar kordona policije je jasno predstavljalo lišavanje njihove slobode. Činjenica da su domaći sudovi zaključili da je to bila potrebna mjera u svrhu javnog reda je irelevantna u tom pogledu.
Podnositelji predstavki   smatraju   da   lišavanje   slobode   nije   bilo opravdano u pogledu bilo koje  tačke  člana  5. stav 1. Naime, oni  nisu bili pritvoreni   s   ciljem   “obezbjeđivanja   ispunjavanja   bilo   koje   obaveze propisane  zakonom”  u  smislu  člana  5.  stav  1.  tačka  (b)  budući  da  bi  to opravdanje   moglo   biti   prihvaćeno   samo   da   je   postojala   specifična   i konkretna  obaveza  pojedinca  i  da  je  lišavanje  slobode  u  vezi  sa  tom obavezom.   Predmetna   “obaveza”   ne   može   biti   uvjet   za   podvrgavanje samom  lišavanju  slobode.  Osim  toga,  pritvaranje  neke  osobe  na  osnovu člana 5. stav 1. tačka (c) “kada se ono razumno smatra potrebnim da bi se spriječilo neko krivično djelo” bi istovremeno iziskivalo da je cilj lišavanja slobode da se dotični pojedinac spriječi da počini određeno krivično djelo a i da vlasti imaju namjeru, u vrijeme lišavanja slobode, da izvedu pojedinca pred  nadležnu  sudsku  vlast  u  okviru  krivičnog  postupka.  Nijedan  od  tih uvjeta nije dokazan u ovom predmetu.
 B. Ocjena Suda

1. Prihvatljivost

Sud smatra  da  je  pitanje  da  li  su  podnositelji  predstavki  bili  lišeni slobode te, prema tome, da li se član 5. stav 1. primjenjuje, u uskoj vezi sa meritumom   žalbenih   navoda   podnositelja   predstavki.   Prema   tome,   on pridružuje to preliminarno pitanje meritumu.
Sud zaključuje da predmet nije neprihvatljiv po bilo kojem drugom osnovu te ga, prema tome, proglašava prihvatljivim.
2. Meritum

(a)  Opći principi

Tačno je, kao što to tvrde stranke u postupku, da je ovo pri put da Sud razmatra  primjenu  člana  5.  stav  1.  Konvencije  u  vezi  sa  tehnikom “kettling” koja se sastoji od toga da policija okruži  i zadrži  grupu ljudi iz razloga  u  vezi  sa  javnim  redom  i  mirom.  Pri  tumačenju  člana  5.  stav  1. imajući  u  vidu  te  okolnosti,  a  naročito  pri  određivanju  da  li  je  došlo  do lišavanja slobode, Sud će se osloniti na sljedeće opće principe.
Prvo, kao što je Sud istakao više puta, Konvencija je živi instrument koji se mora tumačiti u svjetlu aktuelnih uvjeta  i ideja koje preovladaju u demokratskim  državama  danas  (vidi,  inter  alia,  Tyrer  protiv  Ujedinjenog Kraljevstva,  od  25.  aprila  1978,  stav  31,  Serija  A  broj  26;  Kress  protiv Francuske   [VV],   broj   39594/98,   stav   70,   ECHR   2001-VI;   Christine Goodwin  protiv  Ujedinjenog  Kraljevstva  [VV],  broj 28957/95,  stav  75, ECHR  2002-VI;  i,  presuda  donesena  nedavno,  Bayatyan  protiv  Armenije [VV], broj 23459/03, stav 102, ECHR 2011). Međutim, to ne znači da Sud, da  bi  odgovorio  na  aktuelne  potrebe,  uvjete,  stavove  ili  standarde,  može stvoriti  neko  novo  pravo  mimo  onih  koja  su  priznata  Konvencijom  (vidi, Johnston i ostali protiv Irske, od 18. decembra 1986, st. 51-54, Serija A broj 112)  ili  da  može  okrnjiti  postojeće  pravo  ili  stvoriti  novi  “izuzetak”  ili “opravdanje”  koji  nisu  izričito  priznati  Konvencijom  (vidi,  na  primjer, Engel i ostali, citiran gore, stav 57. i Ciulla protiv Italije, od 22. februara 1989, stav 41, Serija A broj 148).
Drugo, Konvencija se mora ispitivati i shvatati u cjelini, i tumačiti na takav način  da  promovira  svoju  unutrašnju  konzistentnost  i  harmoniju između raznih odredbi (Stec i ostali protiv Ujedinjenog Kraljevstva (odluka) [VV], br. 65731/01 i 65900/01, stav 48, ECHR 2005-X).
Imajući u vidu kontekst u kojem se desilo okruživanje i zadržavanje u ovom predmetu, Sud smatra adekvatnim da naznači, u svrhu potpunosti, da član  2.  Protokola  broj  4  uz  Konvenciju  garantira  pravo  na  slobodu kretanja. Tačno je da se podnositelji predstavki nisu pozvali na tu odredbu, budući da Ujedinjeno Kraljevstvo nije ratificiralo Protokol broj 4 te, prema tome,  nije  njim  obavezano.  Međutim,  uzimajući  u  obzir  važnost  i  svrhu različitih  odredbi  člana  5.  i  člana  2.  Protokola  broj  4,  Sud  smatra  da  je korisno da naznaći sljedeće. Prvo, član 5. se u principu ne bi trebao tumačiti na način da inkorpirira zahtjeve Protokola broj 4 u pogledu država koje ga nisu ratificirale, uključujući Ujedinjeno Kraljevstvo. U isto vrijeme, član 2. stav  3.  navedenog  protokola  dozvoljava  nametanje  ograničenja  prava  na slobodu kretanja ako je ono potrebno, inter alia, u svrhu održavanja javnog reda, sprečavanja krivičnih djela ili zaštite prava i sloboda drugih. U vezi sa članom 11. Konvencije, Sud je istakao da je miješanje u pravo na slobodu okupljanja u principu opravdano da bi se spriječilo ugrožavanje javnog reda ili krivična djela i u svrhu zaštite prava i sloboda drugih ako se demonstranti odaju  djelima  nasilja  (vidi,  Giuliani  i  Gaggio  protiv  Italije  [VV],  broj 23458/02, stav 251, ECHR 2011). Sud je također zaključio da članovi 2. i 3, u okolnostima koje su jasno definirane, nameću pozitivne obaveze vlastima da poduzmu preventivne  operativne mjere da bi  zaštitile pojedince koji se nalaze u opasnosti od ozbiljnih krivičnih djela drugih pojedinaca (Giuliani i Gaggio, citirana gore, stav 244; P. F. i E. F. protiv Ujedinjenog Kraljevstva, (odluka), broj 28326/09, stav 36, od 23. novembra 2010). Pri razmatranju da li  su  se  domaće  vlasti  povinovale  takvim  pozitivnim  obavezama,  Sud  je zaključio da se moraju uzeti u obzir poteškoće sa kojima se susreće policija u    savremenim    društvima,    nepredvidljivost    ljudskih    postupaka    te neizbježnost   operativnih   odluka   koje   moraju   biti   donesene   u   smislu prioriteta i resursa (Giuliani i Gaggio, citirana gore, stav 245; P. F. i E. F. protiv Ujedinjenog Kraljevstva, citirana gore, stav 40).
Kao što  je  Sud  prethodno  istakao,  policija  mora  imati  izvjestan stepen  slobodnog  polja  ocjene  pri  donošenju  operativnih  odluka.  Takve odluke   su   skoro   uvijek   komplicirane   te   je   policija,   koja   ima   pristup informacijama i obavještajnim podacima koji nisu dostupni javnosti, obično u  najboljem  položaju  da  ih  donese  (vidi,  P.  F.  i  E.  F.  protiv  Ujedinjenog Kraljevstva,   citirana   gore,   stav   41).   Osim   toga,   napredak   u   domenu tehnologije komunikacija je već 2001. godine omogućio da se demonstranti mobiliziraju  brzo,  tajno  i   do  nepoznatih  razmjera.   Policijske   snage   u državama ugovornicama se suočavaju sa novim izazovima, koje možda niko nije mogao predvidjeti u doba kada je stvarana Konvencija te one razvijaju nove policijske tehnike kako bi održavale javni red, uključujući okruživanje i zadržavanje ili “kettling”. Član 5. se ne može tumačiti na takav način da sprečava   policiju   da   obavlja   svoje   dužnosti   održavanja   reda   i   zaštite javnosti,  pod  uvjetom  da  ona  poštuje  temeljni  princip  člana  5,  tj.  zaštitu pojedinca   od   proizvoljnog   djelovanja   (vidi,   Saadi   protiv   Ujedinjenog Kraljevstva [VV], broj 13229/03, st. 67-74, ECHR 2008).
Kao što  je  navedeno  gore,  član  5.  stav  1.  se  ne  odnosi  na  puka ograničenja slobode kretanja, koja podliježu članu 2. Protokola broj 4. Da bi se  odredilo  da  li  je  neka  osoba  “lišena  slobode”  u smislu  člana  5.  stav 1, početna tačka mora  biti  njena konkretna  situacija te  se mora  uzeti  u obzir cjelina   kriterija   kao   što   je   tip,   trajanje,   dejstva   ili   način   provođenja predmetne  mjere.  Između  lišavanja  i  ograničavanja  slobode  postoji  samo razlika  u  stepenu  ili  intenzitetu,  ne  prirodi  ili  suštini  (vidi,  Engel  i  ostali, stav  59;  Guzzardi,  st.  92-93;  Storck,  stav  71,  sve  citirane  gore;  i  presuda nedavno    donesena,    Medvedyev    i    ostali    protiv    Francuske    [VV], broj 3394/03, stav 73, ECHR 2010).
Kao što je lord Walker istakao (vidi, stav 37. gore), cilj predmetne mjere nije  spomenut  u  navedenim  presudama  kao faktor  koji  bi  se  trebao uzeti u obzir pri odlučivanju da li je došlo do lišavanje slobode. U stvarnosti jasno proizilazi  iz jurisprudencije  Suda  da  temeljni  motiv javnog interesa, na primjer, zaštita zajednice od pojedinca za kojeg se smatra da predstavlja prijetnju zajednici, nema uticaja na pitanje da li je osoba bila lišena slobode, čak i ako motiv mjere može biti relevantan za fazu koja će nastupiti kasnije, tj. ispitivanje da li je lišavanje slobode bilo opravdano na osnovu jedne od tačaka  člana  5.  stav  1  (vidi,  među  ostalim  primjerima,  A.  i  ostali  protiv Ujedinjenog  Kraljevstva  [VV],  broj 3455/05,  stav  166,  od  19.  februara 2009;  Enhorn  protiv  Švedske,  broj  56529/00,  stav 33,  ECHR  2005-I;  M. protiv Njemačke, broj 19359/04, od 17. decembra 2009). Isto vrijedi i kada je cilj na neki način zaštita, tretman ili briga o osobi koja je zadržana, osim ako se ta osoba validno saglasila sa onim što bi inače predstavljalo lišavanje slobode (vidi, Storck, citirana gore, st. 74-78, i predmeti koji su citirani u toj presudi, te, nedavno donesena presuda, Stanev protiv Bugarske [VV], broj 36760/06, stav 117, od 17. januara 2012; vidi također, u pogledu validnosti saglasnosti, Amuur protiv Francuske, od 25. juna 1996, stav 48, Reports of Judgments and Decisions 1996-III).
Međutim, Sud  smatra  da  uvjet,  da  se  uzme  u obzir  “tip”  i  “način” provođenja” predmetne mjere (vidi, Engel, stav 59. i Guzzardi, stav 92, obje citirane gore), omogućava Sudu da  vodi računa o specifičnom kontekstu  i okolnostima  u  vezi  sa  ograničavanjem  slobode,  a  koje  se  udaljavaju  od tipične situacije zatvaranja u ćeliju (vidi, na primjer, Engel i ostali, citirana gore, stav 59; Amuur, citirana gore, stav 43). Kontekst u kojem je poduzeta mjera  je  zapravo  važan  faktor  kojeg  treba  uzeti  u  obzir  budući  da  je uobičajeno u savremenim društvima da se dešavaju situacije u kojima se od javnosti može tražiti da podnosi ograničenja  slobode kretanja ili slobode u interesu općeg dobra. Kao što su sudije Apelacionog suda i Doma lordova zapazili,  javnost  generalno  prihvata  da  privremena  ograničenja  slobode kretanja  mogu  biti  nametnuta  u  određenim  kontekstima,  na  primjer  u javnom  transportu  ili  na  autoputu,  ili  prilikom  prisustvovanja  fudbalskoj utakmici  (vidi,  st.  35.  i  37.  gore).  Sud  ne  smatra  da  se  takva  uobičajena ograničenja  kretanja,  sve  dok  su  neizbježna  zbog  okolnosti  koje  su  van kontrole vlasti i dok su potrebna da bi se spriječio stvaran rizik od ozbiljnih povreda  ili  štete,  te  dok  su  ograničena  na  minimum  potreban  u  tu  svrhu, mogu s punim pravom smatrati “lišvanjima slobode” u smislu člana 5. stav 1.
Član 5.  garantira  osnovno  ljudsko  pravo,  tj.  zaštitu  pojedinca  od proizvoljnog miješanja države u njegovo pravo na slobodu. Tačke (a) do (f) člana 5. stav 1. sadrže ograničen spisak dozvoljenih razloga na osnovu kojih se osobe mogu lišiti slobode, te nikakvo lišavanje slobode nije kompatibilno sa članom 5. stav 1. ako nije obuhvaćeno jednim od tih razloga (vidi, inter alia, Al-Jedda protiv Ujedinjenog Kraljevstva [VV], broj 27021/08, stav 99, od  7. jula  2011).  Ne  može  se  reći  da  upotreba  tehnika  okruživanja  i zadržavanja, te  kontrole  gomile  ljudi, u posebnim okolnostima, ne  dovodi do  neopravdanog  lišavanja  slobode  koje  je  suprotno  članu  5.  stav  1.  U svakom slučaju, član 5. stav 1. se mora tumačiti na način koji vodi računa o specifičnom kontekstu u kojem se koriste dotične tehnike te o odgovornosti policije da osigura održavanje reda i zaštitu javnosti koja se zahtijeva od nje kako   prema   domaćem   pravu,   tako   prema   pravu   koje   proizilazi   iz Konvencije.
(b)  Primjena tih principa na činjenice u ovom predmetu

Prema tome,  pitanje  da  li  je  došlo  do  lišavanja  slobode  ovisi  o posebnim okolnostima određenog predmeta. U vezi s tim, Sud podsjeća da u okviru  sistema  Konvencije,  ona  ima  supsidijarnu  ulogu  pored  državnih sistema za zaštitu ljudskih prava (vidi,  A. i ostali, citirana gore, stav 154). Kao što proizilazi iz kombinovanog tumačenja članova 1. i 19. Konvencije, supsidijarnost je u osnovi Konvencije.  Sud mora izbjegavati da igra ulogu prvostepenog suda koji utvrđuje činjenice, osim ako je to neizbježno zbog okolnosti određenog predmeta. Generalno pravilo je, tamo gdje su se vodili domaći  postupci,  da  Sud  nema  zadatak  da  supstituira  sopstvenu  ocjenu činjenica za onu domaćih sudova koji imaju zadatak da ustanove činjenice na  osnovu  dokaza  kojima  raspolažu.  Dok  Sud  nije  vezan  za  zaključke domaćih sudova, premda ima slobodu da predoči svoju sopstvenu ocjenu u svjetlu spisa kojim raspolaže, on se u normalnim okolnostima neće udaljiti od  činjeničnih  konstatacija  do  kojih  su  došli  domaći  sudovi  (Giuliani  i Gaggio, citirana gore, stav 180). Međutim, budući da je konačno na Sudu da tumači i primjenjuje Konvenciju prema članovima 19. i 32. Konvencije, dok on zasigurno mora uzeti u obzir zaključke o činjenicama do kojih su došli domaći  sudovi,  on  nije  ograničen  na  njihove  zaključke  o  pitanju  da  li  je došlo ili nije do lišavanja slobode u smislu člana 5. stav 1 (vidi, na primjer, Storck, citirana gore, stav 72).
Sudija Tugendhat,  koji  je  odlučivao  u  prvostepenom  postupku,  je donio svoju presudu nakon postupka  koji  je trajao tri  sedmice, za  vrijeme kojeg je  razmotrio veliki broj  dokaza  o događajima  na  Oxford Circusu za vrijeme   Praznika   rada,   1.   maja   2001.   godine,   uključujući   usmena svjedočenja, dokumente, video-zapise i foto-zapise (vidi, stav 16. gore). On je  zaključio,  inter  alia,  da  su  demonstracije,  prema  informacijama  koje  je prethodno  sakupila  policija,  trebale  privući  “tvrdolinijašku  okosnicu”  od 500 do 1000 nasilnih demonstranata, te je postojao stvaran rizik od ozbiljnih povreda,  čak  smrti,  i  nanošenja  materijalne  štete  ako  gomila  ne  bude kontrolirana  na  djelotvoran  način.  Budući  da  je  policija  očekivala  gomilu ljudi na Oxford Ciricusu oko 16h00, bila je iznenađena kada se više od 1500 ljudi okupilo tamo dva sata ranije. U svjetlu obavještajnih podataka koje je dobila te ponašnja gomile na ranijim demonstracijama koje su imale sličan povod, policija je odlučila da mora formirati potpuni kordon u 14h00 da bi spriječila nasilje i rizik od nanošenja povreda ljudima te materijalne štete. Od 14h20, kada je formiran potpuni kordon, nikome od ljudi u gomili nije dozvoljeno  da  napusti  to  mjesto  bez  dozvole.  Unutar  kordona  je  bilo dovoljno mjesta da se ljudi mogu kretati, te nije bilo guranja, ali su uvjeti bili  neudobni  budući  da nije  bilo zaklona, hrane, vode  ni  pristupa  toaletu. Tokom popodneva i večeri, policija je pokušavala u više navrata da započne postupak kojim bi se omogućio razilazak ljudi koji su se nalazili u gomili, ali je nasilno i nekooperativno ponašanje znatne manjine unutar kordona, ali i području oko kordona prisililo policiju u više navrata da obustavi puštanje ljudi.  Posljedica  toga  je  bila  da  se  puštanje  ljudi  iz  gomile  nije  moglo okončati do 21h30. Međutim, policija je dozvolila da oko 400 osoba, koje očigledno  nisu  učestvovale  u  demonstracijama  ili  koje  su  bile  ozbiljno pogođene zadržavanjem, napusti kordon (vidi, stavovi 17-25 gore). Stranke u ovom  postupku nisu osporile  te  zaključke  te  Sud ne  vidi  nijedan razlog zbog kojeg bi  se  udaljio od tih zaključaka. Prva  podnosteljica  predstavke, drugi   podnositelj   predstavke   i   treća   podnositeljica   predstavke   su   bili zadržani   unutar   kordona   otprilike   sedam   sati,   a   četvrti   podnositelj predstavke pet sati i trideset minuta.
Sud mora  analizirati  konkretnu  situaciju  podnositelja  predstavki  u svjetlu  kriterija  naznačenih  u  predmetu  Engel  i  ostali  te  u  sudskoj  praksi uspostavljenoj kasnije (vidi, stav 57. gore). Premda postoje razlike između podnositelja  predstavki,  budući  da  je  prva  podnositeljica  predstavke  bila prisutna   na   Oxford   Circusu   kao   demonstrantica,   a   ostali   podnositelji predstavki  su  bili  prolaznici,  Sud  ne  smatra  da  je  ta  razlika  relevantna  za pitanje da li je došlo do lišavanja slobode.
Prema kriterijima  naznačenim  u  presudi  Engel,  Sud  smatra  da  su prisilna  priroda  mjere  okruživanja  i  zadržavanja  unutar  kordona,  njeno trajanje,   njeno   dejstvo   na   podnositelje   predstavki   u   smislu   fizičke neugodnosti te nemogućnosti da se napusti Oxford Circus, elementi u prilog kontataciji da je došlo do lišavanja slobode.
Međutim, Sud  mora  uzeti  u  obzir  i  “tip”  i  “način  provođenja” predmetne  mjere.  Kao  što  je  naznačeno  gore,  kontekst  u  kojem  je  mjera nametnuta je važan.
Prema tome, važno je istaći da je mjera nametnuta da bi se izolirala i zadržala velika gomila ljudi koja je bila u nestabilnim i opasnim uvjetima. Kao što je istakla Vlada (vidi, stav 42. gore), policija je odlučila da koristi mjeru okruživanja i zadržavanja da bi kontrolirala gomilu ljudi, a ne da bi pribjegla radikalnijim matodama, koje su mogle prouzrokovati veći rizik od nanošenja povreda ljudima u gomili. Sudija prvostepenog suda je zaključio da, imajući u vidu situaciju na Oxford Circusu, policija nije imala drugog izbora  osim  da  formira  potpuni  kordon  kako  bi  izbjegla  stvaran  rizik  od nanošenja  povreda  i  materijalne  štete  (vidi,  stav  26.  gore).  Sud  ne  vidi nijedan razlog zbog kojeg bi se udaljio od zaključka sudije, prema kojem je formiranje     potpunog     kordona,     imajući     u     vidu     okonosti,     bilo najnenametljivije   i   najefikasnije   sredstvo   koje   se   treba   primijeniti. Podnositelji   predstavki   zapravo   nisu   tvrdili   da   je   neposredno   dejstvo formiranja kordona na početku bilo to da su osobe koje su se našle unutar kordona lišene slobode (vidi, stav 48. gore).
Osim toga,   opet   na   osnovu   činjenica   koje   je   utvrdio   sudija prvostepnog  suda,  Sud  ne  može  precizno  identificirati  momenat  kada  se mjera,  koja  nije  bila  više  od  ograničenja  slobode  kretanja,  pretvorila  u lišavanje slobode. Upadljivo je da je policija, nekih pet minuta nakon što je formiran kordon, planirala da započne puštanje ljudi iz gomile na  sjeveru. Tridest minuta kasnije, drugi pokušaj policije da započne puštanje ljudi iz kordona je bio obustavljen zbog nasilnog ponašanja onih koju su bili unutar i  izvan  kordona.  Između  15h00  i  18h00  policija  je  ponovo  preispitivala situaciju, ali su je dolazak nove grupe demonstranata te opasni uvjeti unutar gomile ljudi prisilili da zaključi  da ne bi bilo sigurno pokušati puštati one koji se nalaze unutar kordona. Kontrolirano puštanje ljudi je ponovo počelo u  17h55,  ali  je  obustavljeno  u  18h15;  ponovo  je  počelo  u  17h00  te obustavljeno u 19h20;  ponovo je  počelo u 19h30 te  ponovo obustavljeno; nakon  toga  je  obavljeno  u  grupama  po  deset  osoba  sve  dok  kompletna gomila ljudi nije puštena u 21h45 (vidi, stav 24. gore). Prema tome, sudija prvostepenog  suda  je  konstatirao  da  su  isti  uvjeti  koji  su  iziskivali  od policije da zadrži gomilu ljudi u 14h00 trajali do 20h00 kada je kolektivno puštanje  konačno  moglo  da  se  obavlja  bez  prekida  (vidi,  stav  24.  gore). Imajući u vidu da je policija konstantno preispitivala situaciju, ali da su  u suštini  isti  opasni  uvjeti  koji  su  iziskivali  nametanje  kordona  u  14h00 postojali tokom cijelog poslijepodneva te tokom rane večeri, Sud ne smatra da se može reći da su oni koji su bili unutar kordona bili lišeni slobode u smislu  člana  5.  stav  1.  Budući  da  nije  došlo  do  lišavanja  slobode,  Sud smatra  nepotrebnim  da  ispituje  da  li  je  predmetna mjera  bila  opravdana  u smislu tačaka (b) do (c) člana 5. stav 1.
Sud ističe  da  je  navedni  zaključak,  prema  kojem  nije  došlo  do lišavanja   slobode,   zasnovan   na   specifičnim   i   posebnim   činjnicama predmeta.  Osim  toga,  podnositelji  predstavki  nisu  istakli  nikakav  žalbeni navod u vezi sa članom 10. ili 11. Konvencije te Sud ističe zaključak sudije prvostepenog suda, prema kojem nije došlo do miješanja u prava na slobodu izražavanja  i  okupljana,  koji  su  predviđeni  članom  10.  i  11,  onih  koji  su zadržani unutar kordona (vidi, stav 32. gore). Sud mora istaći da, imajući u vidu   fundamentalnu   važnost   slobode   izražavanja   i   okupljanja   u   svim demokratskim društvima, domaće vlasti ne bi trebale direktno ili indirektno koristiti  mjere  kontroliranja  gomile  ljudi  da  bi  gušile  ili  obeshrabrivale demonstracije.   Da   formiranje   i   održavanje   kordona   policije   nije   bilo potrebno  da  bi  se  spriječilo  ozbiljno  nanošenje  povreda  ili  štete  imovini, “tip”  mjere  bi  bio  drugačiji,  a  njena  prisilna  i  ograničavajuća  priroda  bi mogla biti dovoljna da bi bila obuhvaćena članom 5.
In conclusio,  budući  da  je  član  5.  neprimjenjiv,  ta  odredba  nije prekršena u ovom predmetu.
 

IZ TIH RAZLOGA, SUD

proglašava, jednoglasno, predstavke prihvatljivim;
odlučuje, sa četrnaest glasova  naspram  tri  glasa, da  član 5. Konvencije nije prekršen.
Sastavljena na engleskom i francuskom jeziku, zatim saopćena na javnoj raspravi u Palati ljudskih prava u Strazburu 15. marta 2012. godine u skladu sa pravilom 77. st. 2. i 3. Pravila Suda.

Michael O’Boyle                                                                Françoise Tulkens

Registrar                                                                            Predsjednik

 

U skladu sa članom 45. stav 2. Konvencije i pravilom 74. stav 2. Pravila Suda,    sljedeća    izdvojena    mišljenja    o    neslaganju    sudija    Tulkensa, Spielmanna i Garlicki Rozakisa se nalaze u prilogu ove presude.

F.T.

M.O.B.

Izdvojena  mišljenja  nisu  prevedena,  ali  ih  sadrži  presuda  na  engleskom  i/ili  francuskom jeziku, kao službenim jezicima, te se mogu pročitati u bazi podataka o sudskoj praksi Suda, HUDOC.