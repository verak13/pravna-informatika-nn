SAVET EVROPE
EVROPSKI SUD ZA LjUDSKA PRAVA
DRUGO ODELjENjE
PREDMET CVETKOVIĆ protiv SRBIJE
(Predstavka br. 17271/04)
PRESUDA
STRAZBUR
10. jun 2008. godine

Ova presuda će postati pravnosnažna u okolnostima predviđenim članom 44. stav 2. Konvencije. Moguće su redaktorske promene.

 

U predmetu Cvetković protiv Srbije, Evropski sud za ljudska prava (Drugo odeljenje) zasedajući u veću u čijem su sastavu bili:

FRANÇOISE TULKENS,

ANTONELLA MULARONI,

IRENEU CABRAL BARRETO,

DANUTE JOČIENE,

DRAGOLjUB POPOVIĆ,

NONA TSOTSORIA,

ISIL KARAKAS, sudije

i SALLY DOLLÉ, sekretar Odeljenja,

posle većanja na zatvorenoj sednici održanoj 20. maja 2008. godine, izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (br. 17271/04) protiv državne zajednice Srbija i Crna Gora, koju je Sudu podneo po članu 34. Konvencije za zaštitu ljudskih prava i osnovnih sloboda (u daljem tekstu zvana "Konvencija") njen tadašnji državljanin g. Milorad Cvetković (u daljem tekstu zvani "podnosilac predstavke"), dana 19. aprila 2004. godine.

2. Počev od 3. juna 2006. godine, posle deklaracije o nezavisnosti Crne Gore, Srbija je Visoka strana ugovornica u postupcima pred Sudom.

3. Podnosioca predstavke je pred Sudom zastupao g. V. Biljić, advokat iz Beograda. Vladu državne Zajednice Srbija i Crna Gora, a kasnije, Vladu Srbije (u daljem tekstu: Vlada) zastupao je g. S. Carić.

4. Sud je 16. maja 2007. godine odlučio da Vladu obavesti o predstavci. Primenjujući član 29. stav 3. Konvencije rešio je da donese odluku o dopuštenosti i osnovanosti predstavke istovremeno.

ČINjENICE

I. OKOLNOSTI PREDMETA

5. Podnosilac predstavke je rođen 1934. godine i živi u Leskovcu, Srbija.

6. Činjenice ovog predmeta, kako su ih stranke dostavile, mogu se sumirati na sledeći način.

7. Opština Leskovac je podnosioca predstavke, inspektora rada, 6. decembra 1988. godine proglasila za tehnološki višak, a ovo rešenje je stupilo na snagu 29. decembra 1990. godine.

8. Zbog toga je podnosilac predstavke 22. februara 1991. godine podneo žalbu Osnovnom sudu udruženog rada u Vranju, tražeći da bude vraćen na posao ili da dobije otpremninu za raskid radnog odnosa, kako je predviđeno relevantnim domaćim zakonodavstvom.

9. Posle vraćanja predmeta na nižu instancu, 3. septembra 1991. godine taj sud je ustupio nadležnost Opštinskom sudu u Leskovcu.

10. U periodu od 2. juna 1992. godine do 5. januara 1998. godine, Opštinski sud je doneo ukupno četrnaest posebnih rešenja, u prvoj instanci, Okružni sud u Leskovcu po žalbi i Vrhovni sud Srbije u trećoj instanci.

11. Posle vraćanja predmeta na nižu instancu, 16. marta 1998. godine, Opštinski sud je ponovo doneo presudu u korist podnosioca predstavke.

12. Okružni sud je 5. juna 1998. godine potvrdio ovu presudu po žalbi, a ona je time postala pravosnažna.

13. Opštinski sud je 18. marta 1999. godine doneo posebno rešenje, kojim je naložio izvršenje ove presude.

14. Isti sud je, međutim, 21. novembra 2000. godine prihvatio zahtev tuženog za ponovno pokretanje radnog spora.

15. Okružni sud je 21. februara 2001. godine, odnosno Vrhovni sud 23. maja 2002. godine, potvrdio ovo rešenje.

16. Opštinski sud je stoga 21. novembra 2002. godine ponovo pokrenuo postupak o kome je reč.

17. Ročište zakazano za 21. april 2004. godine je odloženo zbog bolesti postupajućeg sudije.

18. Predsednik Opštinskog suda je 3. marta 2005. godine imenovao drugog postupajućeg sudiju da vodi ovaj predmet, iz razloga što je podnosilac predstavke, u međuvremenu, podneo krivičnu tužbu protiv prethodnog.

19. Posebna ročišta su održana 18. aprila 2005. godine i 18. maja 2005. godine.

20. Opštinski sud je 24. maja 2005. godine odredio finansijskog stručnjaka i naložio mu da obračuna iznos zaostalih plata koje traži podnosilac predstavke.

21. Opštinski sud je 5. aprila 2006. godine imenovao drugog finansijskog stručnjaka da izvrši ovaj nalog.

22. Opštinski sud je 19. jula 2006. godine doneo delimičnu presudu u korist podnosioca predstavke. Dosudio mu je većinu zaostalih plata i traženu otpremninu zbog raskida radnog odnosa, ali je odbio njegov zahtev da bude vraćen na posao pošto je u međuvremenu stekao godine za penzionisanje.

23. Okružni sud je 1. decembra 2006. godine ukinuo ovu presudu po žalbi i vratio predmet Opštinskom sudu.

24. Opštinski sud je 24. januara 2007. godine ponovo doneo delimičnu presudu u korist podnosioca predstavke.

25. Okružni sud je, međutim, 26. aprila 2007. godine odbio zahteve podnosioca predstavke u celini.

26. Neodređenog dana posle toga, podnosilac predstavke je podneo reviziju. Na osnovu informacija koje su stranke stavile na raspolaganju Sudu do danas, ovaj predmet očigledno još čeka da bude rešen kod Vrhovnog suda.

27. Izgleda da je u gore navedenim postupcima podnosilac predstavke sam sebe zastupao.

II. RELEVANTNO DOMAĆE PRAVO

A. Ustav Republike Srbije iz 2006. godine (objavljen u Službenom glasniku Republike Srbije br. 98/06)

28. Relevantne odredbe Ustava glase kako sledi:

Član 32. stav 1.

"Svako ima pravo na ... [suđenje pred] ... sudom ... u razumnom roku ... [prilikom odlučivanja] ... o njegovim [ili njenim] pravima i obavezama..."

Član 170.

"Ustavna žalba se može izjaviti protiv pojedinačnih akata ili radnji državnih organa ili organizacija kojima su poverena javna ovlašćenja, a kojima se povređuju ili uskraćuju ljudska ili manjinska prava i slobode zajamčene Ustavom, ako su iscrpljena ili nisu predviđena druga pravna sredstva za njihovu zaštitu."

Član 172. stavovi 1, 2. i 3.

"Ustavni sud čini petnaest sudija koji se biraju i imenuju na devet godina.

Pet sudija Ustavnog suda bira Narodna skupština, pet imenuje predsednik Republike, a pet opšta sednica Vrhovnog kasacionog suda...

Narodna skupština bira pet sudija Ustavnog suda između deset kandidata koje predloži predsednik Republike, predsednik Republike imenuje pet sudija Ustavnog suda između deset kandidata koje predloži Narodna skupština, a opšta sednica Vrhovnog kasacionog suda imenuje pet sudija između deset kandidata koje na zajedničkoj sednici predlože Visoki savet sudstva i Državno veće tužilaca."

Član 175. stav 1.

"Ustavni sud donosi odluku većinom glasova svih sudija Ustavnog suda."

B. Ustavni zakon za sprovođenje Ustava Republike Srbije (objavljen u Službenom glasniku RS br. 98/06)

29. U skladu sa članom 9. stav 3. Ustavni sud će se smatrati konstituisanim kada su izabrane ili imenovane dve trećine od ukupnog broja sudija.

V. Zakon o Ustavnom sudu (objavljen u Službenom glasniku RS br. 109/07)

30. Relevantna odredba ovog zakona glasi kako sledi:

Član 7. stav 1.

"Odluke Ustavnog suda su konačne, izvršne i opšte obavezujuće."

Član 10. stav 1.

"Ustavni sud ima Poslovnik o radu ... kojim se bliže propisuje organizacija... [funkcionisanje Ustavnog suda] ... kao i postupci ... [pred sudom]..."

Član 27. stavovi 1. i 2.

"...[U]stavni sud će imati Stručnu službu.

Organizacija, poslovi i način rada Stručne službe bliže se uređuju ... Ustavnog suda."

Član 82. stavovi 1. i 2.

"Ustavna žalba se može izjaviti protiv pojedinačnog akta ili radnje državnog organa ili organizacije kojoj je povereno javno ovlašćenje, a kojima se povređuju ili uskraćuju ljudska prava ili manjinska prava i slobode zajamčene Ustavom, ako su iscrpljena ili nisu predviđena druga pravna sredstva ili je zakonom isključeno pravo na njihovu sudsku zaštitu.

Ustavna žalba se može izjaviti i ako nisu iscrpljena pravna sredstva, u slučaju kada je podnosiocu žalbe povređeno pravo na suđenje u razumnom roku."

Član 83. stav 1.

"Ustavnu žalbu može izjaviti svako lice koje smatra da mu je pojedinačnim aktom ili radnjom državnog organa ili organizacije kojoj je povereno javno ovlašćenje povređeno ili uskraćeno ljudsko ili manjinsko pravo i sloboda zajamčena Ustavom."

Član 84. stav 1.

"Ustavna žalba se može izjaviti u roku od trideset dana od dostavljanja pojedinačnog akta ili datuma preduzimanja radnji ... [o kojima je reč]..."

Član 89. stavovi 2. i 3.

"Kada Ustavni sud utvrdi da je ... pojedinačnim aktom ili radnjom povređeno ili uskraćeno ljudsko ili manjinsko pravo i sloboda zajamčena Ustavom, poništiće ... akt o kome je reč ili zabraniti dalje vršenje te radnje ili narediti sprovođenje drugih posebnih mera kao i uklanjanje svih štetnih posledica u određenom roku.

Odluka Ustavnog suda kojom se usvaja ustavna žalba je pravni osnov za podnošenje zahteva za naknadu štete ili otklanjanja drugih štetnih posledica pred nadležnim organom, u skladu sa zakonom."

Član 90.

"... [Podnosilac žalbe koji je dobio odluku Ustavnog suda u svoju korist]... može da podnese zahtev za naknadu štete Komisiji za naknadu štete, radi postizanja sporazuma u pogledu visine ... [naknade koja će se dosuditi]...

Ako Komisija za naknadu štete ne donese povoljnu odluku u vezi sa zahtevom za naknadu ili ne donese odluku u roku od trideset dana od dana podnošenja zahteva, podnosilac ustavne žalbe može kod nadležnog suda podneti tužbu za naknadu štete. Ako je postignut sporazum samo u pogledu dela zahteva, građanska tužba se može podneti u pogledu ostatka zahteva.

Aktom ministra pravde određuje se sastav i rad Komisije za naknadu štete."

Član 116.

"Ustavni sud u roku od devedeset dana od stupanja na snagu ovog zakona, donosi Poslovnik o radu i ... [dalje reguliše organizaciju i funkcionisanje njegove Stručne službe]...

Ministar pravde u roku od devedeset dana od stupanja na snagu ovog zakona ... [reguliše sastav i rad Komisije za naknadu štete]..."

G. Poslovnik o radu Ustavnog suda (objavljen u Službenom glasniku RS br. 24/08)

31. Članovi 72. i 73. sadrže dodatne detalje u pogledu postupaka po žalbama koje se podnose Ustavnom sudu.

D. Stupanje gore navedenog zakonodavstva na snagu

32. Novi ustav Republike Srbije, kao i Ustavni zakon za njegovo sprovođenje, stupili su na snagu u novembru 2006. godine.

33. Zakon o Ustavnom sudu stupio je na snagu u decembru 2007. godine.

34. Poslovnik o radu Ustavnog suda stupio je na snagu u martu 2008. godine.

PRAVO

I. NAVODNA POVREDA ČLANA 6. STAV 1. KONVENCIJE

35. Podnosilac predstavke se pozvao na čl. 2, 3. i 6. Konvencije. On se, međutim, u suštini žalio na dužinu kao i na pravičnost celokupnog postupka o kome je reč.

Sud smatra da obe pritužbe treba razmatrati samo u okviru člana 6. stav 1. koji, u svom relevantnom delu, glasi kako sledi.

"Tokom odlučivanja o njegovim građanskim pravima i obavezama ..., svako ima pravo na ... raspravu u razumnom roku pred [jednim] ... sudom..."

A. U pogledu dužine postupka

1. Dopuštenost

(a) Kompatibilnost ratione materiae

36. Vlada je iznela da predstavku treba odbaciti pošto je nekompatibilna ratione materiae sa odredbama Konvencije. S tim u vezi, ona se pozvala na sudsku praksu Suda (Pellegrin protiv Francuske [VV], br. 28541/95, stav 67, ECHR 1999-VIII) i ostala pri tome da sporovi koji se odnose na posao državnih službenika ne potpadaju pod član 6. Najzad, Vlada je primetila da se predmetni slučaj razlikuje od presude Suda u predmetu Vilho Eskelinen i drugi protiv Finske ([VV], br. 63235/00, EDžCHR 2007) pošto se prvenstveno ticao otpuštanja sa posla podnosioca predstavke.

37. Podnosilac predstavke je ostao pri tome da je član 6. primenjiv.

38. Sud primećuje da je nedavno utvrdio da se funkcionalni kriterijum usvojen u predmetu Pellegrin mora razviti. U predmetu Eskelinen je stoga presudio da je na Visokim stranama ugovornicama, posebno na nadležnim nacionalnim zakonodavnim telima, a ne na Sudu, da izričito identifikuju one oblasti državne službe koje podrazumevaju upotrebu diskrecionih ovlašćenja svojstvenih suverenitetu države gde interesi pojedinca moraju biti po strani. Ako domaći sistem zabranjuje pristup sudu, Sud će proveriti da je spor zaista takav da opravdava primenu izuzeća garancija iz člana 6. Ako to nije slučaj, onda pitanje ne postoji i član 6. stav 1. će se primenjivati bez obzira da li podnosilac traži da se vrati na posao ili neku drugu vrstu materijalne nadoknade (isto, stavovi 61-62. Videti, takođe, Efendiyeva protiv Azerbejdžana, br. 31556/03, stav 42, 25. oktobar 2007. godine). U predmetnom slučaju, podnosilac predstavke je jasno imao pristup sudu kako bi osporio zakonitost rešenja kojim se proglašava tehnološkim viškom. Sud stoga nalazi da je član 6. Konvencije primenjiv i odbija primedbu Vlade s tim u vezi.
+ Vidi:
Ispravku - 25/2009-128.

(b) Iscrpljenje domaćih pravnih sredstava

39. Vlada je iznela da podnosilac predstavke nije iscrpeo sva delotvorna domaća pravna sredstva. On je posebno propustio da podnese žalbu Ustavnom sudu koji je počeo da radi od 24. novembra 2007. godine (videti stav 29. u gornjem tekstu).

40. Podnosilac predstavke je osporio delotvornost ovog pravnog sredstva, navodeći da sud o kome je reč tek treba da donosi presude na osnovu ustavne žalbe, odnosno, da zapravo, tek treba da počne da radi u potpunosti.

41. Sud podseća da se pitanje da li su iscrpljena sva domaća pravna sredstva obično određuje pozivanjem na datum kada je predstavka podneta Sudu (videti Baumann protiv Francuske, br. 33592/96, stav 47, ECHR 2001-V (izvodi).

42. U predmetnom slučaju, predstavka je podneta 19. aprila 2004. godine. 24. novembra 2007. godine Ustavni sud je trebalo da počne sa radom. Shodno tome, bez obzira na navedenu delotvornost suda u okviru značenja člana 35. stav 1, od podnosioca predstavke se nije moglo očekivati da podnese ustavnu žalbu više od tri godine i sedam meseci posle podnošenja predstavke Sudu. Prema tome, Sud zaključuje da u konkretnom slučaju i zaista što se tiče, u najmanju ruku, svih predstavki koje su podnete pre 24. novembra 2007. godine, ne postoje posebne okolnosti koje bi opravdale odstupanje od opšteg pravila iscrpljenja domaćih pravnih sredstava (videti, mutatis mutandis, Pikić protiv Hrvatske, br. 16552/02, stavovi 30-33, 18. januar 2005. godine).

43. Proizlazi da se primedba Vlade mora odbiti u celini.

(v) Zaključak

44. Sud smatra da pritužba podnosioca predstavke nije očigledno neosnovana u okviru značenja člana 35. stav 3. Konvencije i ne nalazi nijedan drugi osnov da je proglasi nedopuštenom. Zbog toga se predstavka mora proglasiti dopuštenom.

2. Osnovanost

(a) Argumenti koje su iznele strane

45. Vlada je prvenstveno primetila da je sporni postupak počeo 21. novembra 2002. godine, kada je predmet ponovo započet.

46. Drugo, ona je istakla da ovaj postupak spada u nadležnost Suda ratione temporis samo od 3. marta 2004. godine, što je datum kada je Konvencija stupila na snagu u odnosu na Srbiju.

47. Treće, Vlada je primetila da je podnosilac predstavke penzioner sa redovnim primanjima i da njegova sredstva za život prema tome nemaju veze sa ishodom postupka o kome je reč.

48. Četvrto, Vlada je istakla da je podnosilac predstavke doprineo kašnjenju na koje se žali i da je predmet veoma složen.

49. Najzad, Vlada je zaključila da jasno, iz svih gore navedenih razloga, nema povrede zahteva razumnog roka koji je sadržan u članu 6. stav 1. Konvencije.

50. Podnosilac predstavke je ponovo potvrdio svoju pritužbu.

(b) Relevantna načela

51. Sud ističe da se razumnost dužine trajanja postupka mora procenjivati u svetlu okolnosti predmeta i pozivanjem na kriterijume utvrđene njegovom sudskom praksom, posebno na složenost predmeta, ponašanje strana u sporu i nadležnih organa vlasti, kao i koja je važnost predmeta spora za podnosioca predstavke (videti, među mnogim drugim autoritetima, predmet Stevanović protiv Srbije, br. 26642/05, stav 53, 9. oktobar 2007. godine). Dalje je primećeno da se postupci vraćanja lica na posao moraju obavljati "ekspeditivno" (videti Stevanović protiv Srbije, citiran u gornjem tekstu, stav 55) i da ponovljeno razmatranje jednog predmeta posle vraćanja na nižu instancu može, samo po sebi, otkriti ozbiljan nedostatak u pravnom sistemu tužene države (videti Pavlyulynets protiv Ukrajine, br. 70767/01, stav 51, 6. septembar 2005. godine).

(v) Ocena suda

52. Sud primećuje da radni spor očigledno još nije rešen pred trećom instancom (stav 26. u gornjem tekstu). Pošto je tužena država ratifikovala Konvenciju 3. marta 2004. godine, on je u nadležnosti Suda ratione temporis u periodu od više od četiri godine i dva meseca, počev od datuma donošenja predmetne presude.

53. Sud podseća da se, kako bi se odredila razumnost kašnjenja o kome je reč, mora uzeti u obzir stanje predmeta na dan ratifikacije (videti, mutatis mutandis, Styranowski protiv Poljske, presuda od 30. oktobra 1998. godine, Izveštaji o presudama i odlukama 1998-VIII) i primećuje da je već 3. marta 2004. godine predmet bio nerešen više od trinaest godina, pri čemu su postupci pre i posle ponovnog pokretanja predmeta razmatrani zajedno (videti, mutatis mutandis, Ivanova protiv Rusije (odluka), br. 74705/01, 1. april 2004. godine).

54. S obzirom na kriterijume utvrđene njegovom sudskom nadležnošću i relevantne činjenice konkretnog predmeta, Sud je mišljenja da dužina postupka na koju se žali nije zadovoljila zahtev razumnog roka. Prema tome, došlo je do povrede člana 6. stav 1. Konvencije.

B. U pogledu pravičnosti postupka

55. S obzirom da postupak o kome je reč očigledno još traje, Sud smatra da su pritužbe podnosioca predstavke na pravičnost postupka prevremene i, kao takve, neprihvatljive zbog neiscrpljivanja domaćih pravnih sredstava, prema članu 35. st. 1. i 4. Konvencije.

II. NAVODNA POVREDA ČLANA 13. KONVENCIJE

56. Podnosilac predstavke se, takođe, žalio, prema članu 13. Konvencije, da nije imao sredstvo da ubrza postupak o kome je reč niti da dobije naknadu za prethodno odugovlačenje.

Član 13. glasi kako sledi:

"Svako kome su povređena prava i slobode predviđene u ovoj Konvenciji ima pravo na delotvoran pravni lek pred nacionalnim vlastima, bez obzira jesu li povredu izvršila lica koja su postupala u službenom svojstvu..."

A. Dopuštenost

57. Sud primećuje da žalba podnosioca predstavke pokreće pitanja činjenica i prava po Konvenciji, čije utvrđivanje zahteva razmatranje osnovanosti. On takođe smatra da žalba nije očigledno neosnovana u okviru značenja člana 35. stav 3. Konvencije i da se ne može odbaciti ni po kom drugom osnovu. Žalba se, prema tome, mora proglasiti dopuštenom.

B. Osnovanost

58. I Vlada i podnosilac predstavke su se oslonili na svoje argumente opisane u stavovima 39. i 40. u gornjem tekstu.

59. S obzirom na njegove nalaze u vezi sa članom 6. stav 1 (videti stav 42. u gornjem tekstu), kao i na prethodne presude po ovom pitanju (videti, među mnogim drugim, Ilić protiv Srbije, br. 30132/04, 9. oktobar 2007. godine), Sud smatra da u relevantnom trenutku nije bilo delotvornog pravnog leka prema domaćem pravu za pritužbu podnosioca predstavke na dužinu postupka o kome je reč. Prema tome, došlo je do povrede člana 13, a u vezi sa članom 6. stav 1. Konvencije.

III. PRIMENA ČLANA 41. KONVENCIJE

60. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

61. Podnosilac predstavke je tražio ukupno 90.000 evra na ime materijalne i nematerijalne štete. Što se tiče prve, on se pozvao na izgubljenu zaradu i neisplaćene doprinose za socijalno osiguranje, a što se tiče druge, naveo je da je pretrpeo značajnu mentalnu patnju kao posledicu dužine postupka o kome je reč.

62. Vlada je osporila ove zahteve.

63. Sud primećuje da sporni postupak još nije rešen i smatra da se, zbog toga, zahtev podnosioca predstavke za naknadu materijalne štete mora odbaciti u celini. Međutim, procenom na pravičnoj osnovi i s obzirom na okolnosti predmeta, Sud podnosiocu predstavke dodeljuje 2.400 evra na ime pretrpljene nematerijalne štete.

B. Troškovi

64. Podnosilac predstavke je, takođe, tražio 45.000 evra na ime troškova nastalih pred domaćim sudovima kao i 2.850 evra za troškove nastale u vezi sa "njegovim slučajem pred Sudom u Strazburu".

65. Vlada je osporila ove zahteve.

66. Prema sudskoj praksi Suda, podnosilac predstavke ima pravo na nadoknadu troškova samo u onoj meri u kojoj se dokaže da su oni stvarno i neophodno nastali i da su, takođe, opravdani u svom iznosu (videti, na primer,Iatridis protiv Grčke (pravično zadovoljenje) [VV], br. 31107/96, stav 54, ECHR 2000-XI).

67. U konkretnom predmetu, s obzirom na informacije koje poseduje i gore navedene kriterijume, Sud odbacuje, kao nepreciziran, zahtev podnosioca predstavke za naknadu troškova pred domaćim sudovima (videti, inter alia, stav 27. u gornjem tekstu), ali smatra da je razumno da mu se dodeli iznos od 600 evra za troškove nastale u postupcima pred ovim sudom.

V. Zatezna kamata

64. Sud smatra da je primereno da zatezna kamata bude zasnovana na najnižoj kamatnoj stopi Evropske centralne banke uz dodatak od tri procentna poena.

IZ GORE NAVEDENIH RAZLOGA, SUD JEDNOGLASNO

1. Proglašava predstavku dopuštenom,

2. Utvrđuje da je došlo do povrede člana 6. stav 1. Konvencije,

3. Utvrđuje da je došlo do povrede člana 13. Konvencije, a u smislu člana 6. stav 1. po pitanju nedostatka delotvornog pravnog sredstva za proceduralno odugovlačenje,

4. Utvrđuje

(a) da tužena država treba da isplati podnosiocu predstavke, u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije, sledeće iznose, koji će biti pretvoreni u nacionalnu valutu tužene države po kursu koji će važiti na dan isplate:

(i) 2.400 evra (dve hiljade četiri stotine evra) na ime pretrpljene nematerijalne štete, plus sve takse koje se mogu naplatiti,

(ii) 600 evra (šest stotina evra) za troškove, plus sve takse koje se mogu naplatiti podnosiocu predstavke,

(b) da po isteku gore navedena tri meseca do isplate, treba platiti običnu kamatu na gore navedene iznose po stopi koja je jednaka najnižoj kamatnoj stopi Evropske centralne banke uz dodatak od tri procentna poena,

(v) da tužena država mora da obezbedi da se postupak u pitanju završi što je pre moguće, uzimajući u obzir zahteve ispravnog postupanja,

5. Odbija jednoglasno ostatak zahteva podnosioca predstavke za pravično zadovoljenje.

 

Sastavljeno na engleskom jeziku i dostavljeno u pisanoj formi na dan 10. juna 2008. godine u skladu sa pravilom 77. st. 2. i 3. Poslovnika Suda.

Sally Dollé
Sekretar	 	Francoise Tulkens
Predsednik