MIŠLjENjE KOMITETA ZA LjUDSKA PRAVA

Zoran Novaković protiv Srbije

(Predstavka br. 1556/2007, CCPR/C/100/D/1556/2007)

KOMITET ZA LjUDSKA PRAVA

stoto zasedanje

(11 -29. oktobar 2010)

Mišljenje Komiteta za ljudska prava u skladu sa članom 5, stavom 4. Fakultativnog protokola uz Međunarodni pakt o građanskim i političkim pravima
u slučaju Marija i Dragana Novaković protiv Republike Srbije

Distribucija: ograničena *
28. oktobar 2010. godine
Original: engleski

Podnosilac predstavke: Marija i Dragana Novaković (koje su zastupali advokati Dušan Ignjatović i Žarko Petrović)

Navodna žrtva: Zoran Novaković (sin i brat podnosilaca predstavke)

Država potpisnica: Srbija

Datum podnošenja predstavke: 10. novembar 2006. godine (inicijalna predstavka)

Relevantni dokumenti: Odluka Specijalnog izvestioca po pravilu 97, dostavljena državi članici 1. maja 2007. godine (nije objavljena u formi dokumenta)

Datum usvajanja mišljenja: 21. oktobar 2010.

Prava o kojiam se raspravlja: Pravo na život, nedostatak odgovarajućeg pravnog leka

Materijalno-pravna pitanja: nema

Proceduralna pitanja: nema

Član Pakta: Član 6. i član 2. u vezi sa članom 6.

Članovi Fakultativnog protokola: 2

Komitet za ljudska prava je dana 21. oktobra 2010. godine usvojio priloženi tekst kao mišljenje Komiteta u skladu sa članom 5, stav 4. Fakultativnog protokola u odnosu na predstavku broj 1556/2007.

[Aneks]

Aneks
Mišljenje Komiteta za ljudska prava u skladu sa članom 5, stavom 4. Fakultativnog protokola uz Međunarodni pakt o građanskim i političkim pravima (stoto zasedanje)
koje se odnosi na
Predstavku br. 1556/2007**

podnetu od strane: Marija i Dragana Novaković (koje su zastupali advokati Dušan Ignjatović i Žarko Petrović
navodna žrtva: Zoran Novaković (sin i brat podnosilaca predstavke)
država članica: Srbija
datum podnošenja predstavke: 10. novembar 2006 (inicajalna predstavka)

Komitet za ljudska prava, osnovan u skladu sa članom 28. Međunarodnog pakta o građanskim i političkim pravima,
Na svom zasedanju 21. oktobra 2010. godine,
Pošto je okončao svoje razmatranje predstavke broj 1556/2007 koja je podneta Komitetu za ljudska prava vezano za gospodina Zorana Novakovića u skladu sa odredbama Fakultativnog protokola uz Međunarodni pakt o građanskim i političkim pravima,
Pošto je uzeo u obzir sve pisane podneske koje su mu dostavljene od strane podnosioca predstavke i države ugovornice,
Usvaja sledeće:

Mišljenje u skladu sa članom 5. stav 4. Fakultativnog protokola

1. Podnosioci predstavke su Marija i Dragana Novaković, državljani Srbije. One su podnele predstavku koja se odnosi (ili: u ime) na njihovog sina i brata, Zorana Novakovića, takođe državljanina Srbije, koji je preminuo u državnoj bolnici u Beogradu, Srbija, 30. marta 2003. godine, u svojoj 25. godini. Podnosioci predstavke tvrde da je gospodin Novaković bio žrtva kršenja člana 6. i člana 2. stav 3. u vezi sa članom 6. Međunarodnog pakta o građanskim i političkim pravima.1 Zastupnici podnosilaca predstavke su advokati Dušan Ignjatović i Žarko Petrović.

Činjenice koje su predstavili podnosioci predstavke

2.1 Žrtva je bila primljena na Kliniku za maksilofacijalnu hirurgiju u Beogradu 24. marta 2003. godine sa otečenom vilicom, koja je predstavljala posledicu infekcije zuba. Dana 29. marta 2003. godine, žrtva je bila prebačena na Kliniku za infektivne bolesti. Obe bolnice su državne. Dana 30. marta 2003. godine, gospodin Novaković je preminuo od posledica gnojne infekcije usta, vrata, grudnog koša i daljih komplikacija koje su usledile. Zub koji je prouzrokovao infekciju nije bio izvađen, a osnovne medicinske analize, kao što je mikrobiološka analiza, nikada nisu urađene, dok je hiruški zahvat kojem je žrtva bila podvrgnuta bio u potpunosti neodgovarajući. Na osnovu nekoliko dokumenata, kao što je obdukcioni nalaz (nalaz post mortem) i na osnovu nalaza i mišljenja veštaka, podnosioci predstavke smatraju da su lekari koji su lečili Zorana Novakovića u dve bolnice odgovorni za ozbiljne propuste i greške koje su načinjene u lečenju Novakovića, a koji su prouzrokovali ozbiljno pogoršanje zdravstvenog stanja i kao posledicu doveli do njegove smrti.

2.2 Po nalogu Okružnog suda u Beogradu dana 1. aprila 2003. godine obavljena je obdukcija (pregled post mortem). Dana 21. aprila 2003. godine, podnosioci predstavke podneli su zahtev Ministarstvu zdravlja za preispitivanje okolnosti pod kojima je nastupila smrt njihovog sina i brata. Komisija Ministarstva zdravlja, obrazovana 25. juna 2003. godine, sačinila je konačan izveštaj 14. aprila 2004. godine.

2.3 Dana 2. oktobra 2003. godine, podnosioci predstavke podneli su Prvom opštinskom javnom tužilaštvu u Beogradu krivičnu prijavu vezano za smrt gospodina Novakovića, zajedno sa potvrdom o smrti, Izveštajem specijaliste Klinike za maksilofacijalnu hirurgiju, na koju je gospodin Novaković prvobitno i bio primljen, te otpusnom listom Klinike za infektivne bolesti. Prvo opštinsko javno tužilaštvo pokrenulo je istražne radnje protiv NN lica, uprkos činjenici da su mu imena lekara koji su lečili žrtvu bila poznata u to vreme. Dana 5. maja 2004. godine, podnosioci predstavke dostavili su dopunu krivične prijave, uključujući tu i imena osam lekara koje su podnosioci predstavke smatrali odgovornim za smrt njihovog sina i brata, prijavljujući ih za teška dela protiv zdravlja ljudi (član 259. Krivičnog zakona) i nesavesno pružanje lekarske pomoći (član 251. Krivičnog zakona). Domaće pravo predviđa da se krivični postupci za navedena krivična dela mogu pokretati jedino po službenoj dužnosti (ex officio), od strane javnog tužioca. Oštećena lica mogu da preuzmu krivično gonjenje jedino u slučaju da tužilac odustane od istog, što se nije desilo u ovom kokretnom slučaju (član 61. Zakonika o krivičnom postupku).

2.4 Dana 23. avgusta 2005. godine, nakon zahteva Prvog opštinskog javnog tužilaštva, Institut za sudsku medicinu Medicinskog fakulteta u Beogradu sačinio je Nalaz i mišljenje u slučaju Zorana Novakovića. Dopunsko veštačenje je sprovedeno 13. decembra 2005. godine.

2.5 Dana 3. aprila 2006. godine, Prvo opštinsko javno tužilaštvo podnelo je zahtev za sprovođenje istrage protiv devet lekara osumnjičenih da su izvršili teška dela protiv zdravlja gospodina Novakovića. Dana 5. jula 2006. godine, saslušan je prvi od osumnjičenih, dr Ebrahimi, i istog dana je istražni sudija doneo rešenje o sprovođenju istrage protiv njega. U vreme podnošenja predstavke Komitetu (10. novembra 2006. godine), ovaj postupak je i dalje bio u toku.

Predstavka

3.1 Podnosioci predstavke tvrde da su iscrpli sva dostupna pravna sredstva predviđena u domaćim propisima, time što su podneli krivičnu prijavu u skladu sa domaćim krivičnim procesnim zakonom, kao i time što su podneli zahtev Ministarstvu zdravlja.

3.2 Podnosioci predstavke tvrde da je država povredila pravo gospodina Novakovića iz člana 6 Pakta na taj način što nije zaštitila njegovo pravo na život. Podnosioci predstavke tvrde da je u slučaju Lantsova protiv Ruske Federacije2 Komitet zaključio da, u slučaju lica koja se nalaze u posebnim okolnostima, kao što su pritvorenici, vlasti imaju posebnu dužnost da zaštite njihovo pravo na život u slučaju da su znali ili je trebalo da znaju o postojanju opasnosti po ovo pravo. Podnosioci predstavke tvrde da se isti standard treba primeniti u odnosu na lica koja brigu o sebi povere profesionalnim lekarima državne bolnice. Podnosioci predstavke smatraju da su lekari zaposleni od strane države trebalo da budu svesni opasnosti u kojoj se nalazio gospodin Novaković, imajući u vidu činjenicu da iz dostavljenih izveštaja jasno proizilazi da su lekari učinili veliki propust. Podnosioci predstavke smatraju da ovaj veliki propust učinjen od strane zaposlenih u državnoj instituciji, uključujući i bolničko osoblje, povlači i odgovornost države za propust da zaštiti život u ovom konkretnom slučaju.

3.3 Podnosioci predstavke ukazuju na nedostatak brze i efikasne istrage u vezi smrti žrtve, a što je predviđeno članom 6. Pakta. Navode da je bilo potrebno da protekne tri godine i tri meseca kako bi otpočeo krivični postupak protiv prvog od odgovornih lekara i da se, stoga, istraga u konkretnom slučaju ne može smatrati efikasnom. Podnosioci predstavke smatraju ovo odlaganje nedopustivim i pozivaju se na praksu Evropskog suda za ljudska prava, koji je zaključio da su i kraća odlaganja nerazumna.3 U svojoj predstavci navode da je postupanje javnog tužioca u ovoj stvari bilo neadekvatno i pozivaju se na praksu Evropskog suda za ljudska prava.4

3.4 Podnosioci predstavke posebno tvrde da je država ugovornica povredila njihovo pravo na efikasan pravni lek proklamovan članom 2 stav 3 u vezi sa članom 6 Pakta, u odnosu na nemogućnost da se nešto uradi u odnosu na brzinu i efikasnost istrage. Podnosioci tvrde da po odredbama Zakonika o krivičnom postupku nije predviđeno sredstvo kojim bi se moglo efikasno uticati na brzinu postupka. Što se tiče pritužbe dostavljene Ministarstvu zdravlja, podnosioci predstavke smatraju da se ona ne može smatrati efikasnim sredstvom u pogledu povrede prava na život, pošto se radi o čisto administrativnom sredstvu i u vezi toga se pozivaju na praksu ovog Komiteta.5

Stavovi države članice o prihvatljivosti predstavke i meritumu spora 

4.1 Dana 30. marta 2009. godine država ugovornica je ponovila činjenice koje se odnose na smrt gospodina Novakovića i istragu koja je usledila. Država ugovornica je dodala da je, nakon što su istražne aktivnosti u slučaju smrti Zorana Novaković okončane (nije tačno naveden datum kada su okončane), podnet zahtev istražnom sudiji da sprovede istragu protiv sedam osumnjičenih zbog postojanja osnovane sumnje da su izvršili krivično delo teško delo protiv zdravlja ljudi u vezi sa krivičnim delom nesavesno lečenje bolesnika. Zahtevi za dopunu istrage podneti su 19. decembra 2006. godine i 15. oktobra 2007. godine (nejasno je ko ih je podneo).

4.2 Dana 21. januara 2008. godine, Javno tužilaštvo podiglo je optužnicu protiv šest okrivljenih zbog postojanja sumnje da su izvršili teško delo protiv zdravlja ljudi na štetu gospodina Novakovića. Neutvrđenog datuma, Javno tužilaštvo je odustalo od krivičnog gonjenja protiv trojice okrivljenih zbog nedostatka dokaza i na osnovu toga 1. aprila 2008. godine istražni sudija doneo je rešenje o obustavi postupka protiv tih okrivljenih. U odnosu na ostale okrivljene država ugovornica obavestila je Komitet da je početak glavnog pretresa protiv njih zakazan za april 2009. godine.

4.3 Država ugovornica je na stanovištu da predstavka treba da bude proglašena neprihvatljivom zbog toga što nisu iscrpljena pravna sredstva pred domaćim organima, pošto Ustav Republike Srbije predviđa odredbe o ustavnoj žalbi, koju podnosioci predstavke nisu podneli u ovom slučaju. U skladu sa članom 170. Ustava Srbije, ustavna žalba se može podneti protiv radnji državnih organa kojima se krše ili uskraćuju ljudska prava garantovana Ustavom, ukoliko su prethodno iscrpljena pravna sredstva ili ista nisu predviđena. U skladu sa članom 82. stav 2. Zakona o Ustavnom sudu ustavna žalba se može uložiti i kada svi pravni lekovi nisu iskorišćeni, u slučajevima kršenja prava na suđenje u razumnom roku.

4.4 Država ugovornica je dalje istakla da tvrdnja podnosilaca predstavke da su se domaći pravni lekovi pokazali neefikasnima nije prihvatljiva, pošto je ovlašćeni tužilac preduzeo krivično gonjenje i pokrenuo krivični postupak po službenoj dužnosti, kao i da je taj postupak u toku. U odnosu na trojicu okrivljenih protiv kojih je tužilac odustao od krivičnog gonjenja država ugovornica ističe da podnosioci predstavke mogu u skladu sa članom 19. stav 3. Zakonika o krivičnom postupku preuzeti krivično gonjenje kao supsidijarni tužioci, i primećuje da podnosioci predstavke nisu dostavili informaciju da li su oni ovu mogućnost iskoristili.

4.5 Država ugovornica zaključuje da bi predstavku trebalo proglasiti neprihvatljivom zbog toga što nisu iscrpljeni sva pravna sredstva pred domaćim organima, kao što je predviđeno u Pravilu 96 (f) Pravilnika o postupku Komiteta za ljudska prava. Ukoliko pak Komitet zauzme drugačiji stav država ugovornica smatra da su tvrdnje o povredi člana 6. i člana 2. u vezi člana 6. Pakta neosnovane, pošto domaći sudovi tek treba da odluče o mogućoj krivičnoj odgovornosti okrivljenih

Odgovor podnosilaca predstavke u vezi prihvatljivosti predstavke i merituma spora

5.1 Podnosioci predstavke smatraju da su argumenti države ugovornice o prihvatljivosti predstavke i o meritumu spora neosnovani, predlažu Komitetu da ih u celosti odbaci, i u svemu ostaju pri navodima iz predstavke.

5.2 Podnosioci predstavke smatraju da je bez obzira na činjenicu što Ustav Srbije predviđa mogućnost njenog ulaganja, ustavna žalba neefikasno pravno sredstvo. Ustav je proglašen 8. novembra 2006. godine, odnosno nedelju dana pre no što je ova predstavka podneta Komitetu, i u vreme podnošenja predstavke nije bio predviđen postupak za podnošenje ustavnih žalbi. Podnosioci predstavke istakli su da je do juna 2009. godine Ustavni sud razmatrao veoma mali broj ustavnih žalbi i po njima doneo odluku, a da je najveći broj ustavnih žalbi i posle više od godinu i po dana čekao na rešavanje, sa nejasnom perspektivom kada će biti rešene. Dodatno, podnosioci predstavke smatraju da je podnošenje ustavne žalbe u 2006. godini bilo potpuno nerealno sredstvo s obzirom na činjenicu da je rad Ustavnog suda Srbije od oktobra 2006. pa do decembra 2007. godine bio blokiran zbog odlaska u penziju predsednika suda i nedovoljnog broja sudija tog suda.

5.3 U odnosu na argument države članice da u skladu sa članom 82. stav 2. Zakona o Ustavnom sudu ustavna žalba može biti podneta u slučajevima u kojima je povređeno pravo na suđenje u razumnom roku, podnosioci predstavke ponavljaju da oni ne tvrde da im je povređeno pravo na pravično suđenje, nego tvrde da je došlo do povrede prava na život koja je proklamovana članom 6. Pakta, i da to zasnivaju kako na propustu države da zaštiti život Zorana Novakovića, tako i na izostanku brze i efikasne istrage o smrtnom ishodu u njegovom slučaju.

5.4 Podnosioci predstavke ponavljaju da je prvi osumnjičeni saslušan i da je krivični postupak započeo 40 meseci nakon smrti žrtve i da to samo po sebi predstavlja izostanak brze i efikasne istrage. Oni takođe navode da je početak glavnog pretresa za koji je država ugovornica obavestila Komitet da je zakazan za april 2009. godine, odložen dva puta i to prvi put za maj 2009. a zatim za jun 2009. godine.

Pitanja o kojima Komitet odlučuje i postupak pred Komitetom

Razmatranje pitanja o prihvatljivosti predstavke

6.1 Pre nego što razmotri zahteve iz predstavke, Komitet za ljudska prava mora, u skladu sa članom 93 pravila postupka, odlučiti da li je predstavka prihvatljiva u skladu sa odredbama Fakultativnog protokola uz Pakt.

6.2 Komitet, u skladu sa obavezom iz člana 5. stav 2. Fakultativnog protokola, notira da ovaj slučaj nije predmet ispitivanja pred drugim međunarodnim mehanizmom.

6.3 Država ugovornica osporila je prihvatljivost predstavke zbog toga što nisu iscrpljena sredstva pred domaćim organima i Komitet je to primio na znanje. Podnosioci predstavke tvrde da su sredstva pred domaćim organima neefikasna i da se po njima nerazumno dugo postupa. Komitet se oslanja i poziva na svoju praksu u onom delu u kome je utvrđeno da za potrebe odredbe iz člana 5. stav 2. tačka b. Fakultativnog protokola domaća pravna sredstva moraju biti efikasna, dostupna, i po njima se mora postupati u razumnom roku.6 Komitet je primio na znanje da je stav podnosilaca predstavke u pogledu pritužbe podnete Ministarstvu zdravlja da se radi o administrativnom sredstvu, koje se ne može smatrati efikasnim pravnim sredstvom u konkretnom slučaju i primećuje da Država ugovornica nije osporila ove navode.

6.4 Komitet dalje notira da je Država ugovornica istakla da podnosioci predstavke nisu Ustavnom sudu podneli ustavnu žalbu protiv navedenih radnji za koje smatraju da im povređuju prava garantovana Ustavom. Podnosioci predstavke su, međutim, objasnili da je u vreme podnošenja predstavke ustavna žalba bila tek stvoreno novo sredstvo, da za razmatranje po ustavnoj žalbi nije bio ustanovljen postupak u domaćem zakonodavstvu i da zbog toga nisu ni mogli da podnesu ovo pravno sredstvo. Ove navode Država ugovornica nije osporila. Na osnovu navedenog Komitet smatra da se ustavna žalba ne može smatrati efikasnim i dostupnim sredstvom.

6.5 Komitet je takođe uzeo u obzir da u ovom slučaju krivični postupak nije pokrenut tri i po godine nakon smrti žrtve i da je prema informacijama kojima Komitet raspolaže krivični postupak protiv mogućih učinilaca i dalje u toku. Zbog toga Komitet smatra da je u okolnostima konkretnog slučaja po domaćim pravnim sredstvima postupano nerazumno dugo.7

6.6 Stoga Komitet zaključuje da ga odredbe iz č člana 5. stav 2. tačka b. Fakultativnog protokola ne sprečavaju da ovu predstavku uzme u meritorno razmatranje.

Razmatranje merituma spora

7.1 Komitet za ljudska prava razmotrio je ovu predstavku u skladu sa svim informacijama koje je dobio, a u skladu sa odredbom iz člana 5. stav 1. Fakultativnog protokola.

7.2 Komitet mora da oceni da li je Država ugovornica prekršila svoje obaveze predviđene u članu 6.. i članu 2. Pakta u odnosu na smrt gospodina Novakovića, t.j. da li je njegova smrt rezultat neadekvatnog medicinskog tretmana. Komitet ovde ponavlja svoj generalni komentar broj 6 u kome stoji da zaštita prava na život zahteva od država da preduzimaju pozitivne mere u tom cilju. U nekim slučajevima Komitet je utvrdio povrede ove ugovorne obaveze.8 Međutim, u ovom slučaju, Komitet smatra da pred sobom ima nedovoljno dokaza da bi Državi ugovornici pripisao direktnu odgovornost za propust da se ispune obaveze koja država ima po  članu 6. Pakta.

7.3 Komitet je primio na znanje navode Države ugovornice da domaće krivično zakonodavstvo predviđa krivičnu odgovornost za nesavesno lečenje i teška dela protiv zdravlja.9 Komitet, međutim, nalazi da je Država ugovornica propustila da pruži objašnjenje za funkcionisanje inspektorata Ministarstva zdravlja, kao i objašnjenje o efikasnosti krivičnih postupaka u slučajevima nesavesnog lečenja bolesnika i drugih krivičnih dela protiv zdravlja ljudi. U ovom slučaju Komitet je notirao da prvi osumnjičeni nije saslušan niti je krivični postupak započeo dok nije prošlo 40 meseci od smrti žrtve; optužnica protiv mogućih učinilaca nije podignuta sve do 21. januara 2008. godine, skoro pet godina od smrti žrtve, i prvostepeno suđenje nije započelo sve do juna 2009. godine. Komitet takođe ističe da je medicinski nalaz o uzrocima smrti Zorana Novakovića bio dostupan 1. aprila 2003. godine, ali da je potpuni nalaz veštaka sačinjen tek u avgustu 2005. godine. I početni nalazi i ostala veštašenja koja su sledila a sačinjena su od strane Instituta za sudsku medicinu u Beogradu, sadržala su snažne indicije da standardne medicinske procedure u ovom slučaju nisu preduzete i dovode do pitanja o postojanju lekarskih propusta i/ili čak postojanju krivičnih dela protiv zdravlja. Država ugovornica nije pružila bilo kakvo objašnjenje kao odgovor na ove navode, uključujući tu razloge za odlaganje pokretanja i okončanja krivične istrage i krivičnog postupka u slučaju Novakovićeve smrti. Komitet smatra da ove činjenice predstavljaju povredu obaveze države ugovornice iz Pakta da propisno (valjano) istraži smrt žrtve i da preduzme odgovorajuće radnje protiv onih koji su za to odgovorni i stoga nalazi povredu člana 2 stava 3 u vezi člana 6. Pakta.

8. Komitet za ljudska prava, postupajući u skladu sa člana 5. stav 4. Fakultativnog protokola uz Pakt o građanskim i političkim pravima, smatra da činjenice koje ima na raspolaganju predstavljaju povredu člana 2. stav 3. u vezi sa članom 6. Pakta.

9. U skladu sa članom 2. stav 3. tačka a Pakta, Država članica ima obavezu da obezbedi podnosiocima predstavke efikasno pravno sredstvo. Država članica se obavezuje da preduzme neophodne (prigodne) korake da (a) obezbedi da se krivični postupak protiv okrivljenih za smrt Zorana Novakovića brzo okonča i da okrivljeni, ako bude utvrđeno da su krivi, budu za to kažnjeni, i da (b) isplati odgovorajuću naknadu podnosiocima predstavke. Država članica se obavezuje da spreči slične povrede u budućnosti.

10. Imajući u vidu da pristupanjem Fakultativnom protokolu Država ugovornica prihvata nadležnost ovog komiteta da odluči da li je bilo kršenja Pakta ili ne, i da je, u skladu sa članom 2. Pakta, Država ugovornica dužna da obezbedi svim licima na svojoj teritoriji ili licima koja su u njenoj nadležnosti sva prava predviđena Paktom i da obezbedi efikasna i primenjiva sredstva u slučaju da je utvrđeno kršenje prava, Komitet želi da od Države ugovornice dobije informaciju u roku od 180 dana o merama koje su preduzete da bi se sprovela ova odluka Komiteta. Država ugovornica je takođe u obavezi da objavi odluku Komiteta.

 

–––––––––––––––

* Dokument postao dostupan javnosti na osnovu odluke Komiteta za ljudska prava

** Sledeći članovi Komiteta su učestvovali u razmatranju ove predstavke: Abdelfattah Amor, Prafullachandra Natwarlal Bhagwati, Lazhari Bouzid, Mahjoub El Haiba, Ahmad Amin Fathalla, Yuji Iwasawa, Helen Keller, Rajsoomer Lallah, Zonke Zanele Majodina, Micheal O’Flahery, Rafael Rivas Posada, Sir Nigel Rodley, Fabian Omar Salvioli i Krister Thelin.

1 Fakultativni protokol je u odnosu na Srbiju stupio na snagu 6. decembra 2001. godine

2 Lantsova v. the Russian Federation, predstavka broj 763/1997, mišljenje od 26 marta 2002. godine paragraf 9.2

3 Podnosioci predstavke se pozivaju na McShane v. UK, predstavku broj 43290/98, presudu od 28. maja 2002. godine, paragraf 113, kada je Evrospki sud za ljudska prava zaključio da je pet i po meseci razlike između prvog i drugog saslušanja vozača vojnog vozila koje je usmrtilo žrtvu nerazumno odlaganje.

4 Pozivanje na Ikinsoy v. Turkey

5 Pozivanje na slučaj Bautista protiv Kolumbije, predstavka 563/1993, odluka od 27. oktobra 1995, paragraf 8.2

6 Videti Odluku Komiteta u Federico Andreu, zastupnik Nydia Erika Bautista de Arellana‘s family v. Colombia, predstavka 563/1993, paragrafi 8.2 i 10; Jose Vicente and Amado Villafane Chaparro, Dioselina Torres Crespo, Hermes Enrique Torres Solis and Vicencio Chaparro Izquierdo protiv Kolumbije, predstavka 612/1995, paragrafi 5.2, 8.8 i 10.

7 Videti praksu Komiteta u slučaju Orly Marcellana and Daniel Gurmanoy protiv Filipina, predstavka 1560/2007, paragraf 6.2; u slučaju Sundara Arachige protiv Šri Lanke, predstavka 1250/2004 paragrafi 6.1 i 6.2; Lalith Rajapakse Louisa Bousral protiv Alžira, predstavka 992/2001, paragraf 8.3

8 Vidi fusnotu 8.

9 Vidi fusnote 2. i 3.

[Sačinjeno na engleskom, francuskom i španskom, s tim da se engleski tekst ima smatrati originalnom verzijom. U narednom periodu biće objavljeno i na arapskom, kineskom i ruskom u godišnjem izveštaju Komiteta Generalnoj skupštini.]

 