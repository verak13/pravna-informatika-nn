DRUGO ODELjENjE

PREDMET ANĐELKOVIĆ protiv SRBIJE 
(Predstavka broj 1401/08)

PRESUDA

STRAZBUR 
9. april 2013. godine

 

Ova presuda će postati pravosnažna u okolnostima utvrđenim članom 44. stav 2. Konvencije. Ona može biti predmet redatorskih promena.

 

U predmetu Anđelković protiv Srbije, Evropski sud za ljudska prava (Drugo odeljenje), na zasedanju Veća u sastavu:

Guido Raimondi, predsednik,

Peer Lorenzen,

Dragoljub Popović,

András Sajó,

Nebojša Vučinić,

Paulo Pinto de Albuquerque,

Helen Keller, sudije,

i Stanley Naismith, sekretar Odeljenja,

posle većanja na zatvorenoj sednici održanoj 19. marta 2013. godine, izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (broj 1401/08) protiv Republike Srbije koju je Sudu podneo prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija"), srpski državljanin, g. Milomir Anđelković (u daljem tekstu: "Podnosilac predstavke"), 22. novembra 2007. godine.

2. Podnosioca predstavke je zastupao g. M. Milosavljević, advokat iz Bora. Vladu Srbije (u daljem tekstu: "Vlada") zastupao je njen zastupnik g. S. Carić.

3. Podnosilac predstavke se žalio da je pravosnažna presuda doneta u njegovom predmetu, kojom je delimično preinačena jedna presuda u njegovu korist, bila proizvoljna.

4. Predstavka je 26. septembra 2011. godine dostavljena Vladi. Takođe je odlučeno da se dopuštenost i osnovanost predstavke razmatraju istovremeno (član 29. stav 1).

ČINjENICE

I. OKOLNOSTI PREDMETA

5. Podnosilac predstavke je rođen 1958. godine i živi u Boru.

6. Podnosilac predstavke je 26. oktobra 2004. godine podneo parničnu tužbu protiv poslodavca, preduzeća Z, tražeći isplatu regresa za korišćenje odmora za 2002. godinu i 2003. godinu, razlike između plate koju je primio i minimalne plate koja se isplaćuje prema kolektivnim ugovorima na snazi u preduzeću za period od oktobra 2001. godine do maja 2004. godine, kao i zakonske kamate i sudskih troškova.

7. Posle vraćanja predmeta na nižu instancu 2005. godine, Opštinski sud u Boru je 15. marta 2006. godine presudio u korist podnosioca predstavke. U vezi sa neisplaćenim regresom za godišnji odmor, sud je primetio da preduzeće Z, nije isplatilo regres za godišnji odmor za 2002. godinu i 2003. godinu nijednom zaposlenom, pošto je njegovo navodno matično preduzeće imalo finansijske probleme. Sud je, međutim, našao da su ove činjenice nebitne za ishod tužbe podnosioca predstavke, pošto je prema Zakonu o radu i kolektivnim ugovorima na snazi u preduzeću on imao pravo na isplatu regresa bez obzira na nivo zarade njegovog poslodavca.

8. Okružni sud u Zaječaru je 3. septembra 2007. godine preinačio deo presude Opštinskog suda koja se odnosila na isplatu regresa za godišnji odmor i sudskih troškova, istovremeno potvrdivši njen ostali deo. Okružni sud je zasnovao svoje odbijanje na mišljenju da, bez obzira na važeći zakon o zapošljavanju, preduzeće Z nije isplatilo preostale regrese za godišnje odmore nijednom zaposlenom i da bi, prema tome, "usvajanje zahteva podnosioca predstavke značilo da bi podnosilac predstavke bio povoljnije tretiran nego njegove kolege, koje takođe nisu od poslodavca primile isplatu preostalog regresa". Podnosiocu predstavke nije bilo dostupno dalje pravno sredstvo protiv ove presude.

9. Izgleda da je između 2004. godine i 2009. godine jedan broj kolega podnosioca predstavke podneo Opštinskom sudu iste ili slične tužbe kao i podnosilac predstavke.

10. Opštinski sud je 28. aprila i 2. juna 2009. godine odbio tužbe kolega podnosioca predstavke iz istog razloga kao i Okružni sud u slučaju podnosioca predstavke. Međutim, Apelacioni sud u Beogradu, koji je posle reforme pravosuđa postao nadležni žalbeni sud, preinačio je presude 29. aprila 2010. godine, odnosno 30. juna 2010. godine. Time je Apelacioni sud utvrdio da su žalioci imali pravo na isplatu preostalog regresa za godišnji odmor prema važećem domaćem pravu (vidi st. 10-13. u daljem tekstu), našavši da su razlozi za presudu koje je dao Opštinski sud irelevantni za njihove slučajeve i da je on pogrešno primenio materijalno pravo prilikom donošenja presuda.

II. RELEVANTNO DOMAĆE PRAVO I PRAKSA

A. Zakon o radu (objavljen u "Službenom glasniku Republike Srbije" - "Službeni glasnik RS", br. 70/01 i 73/01)

11. Član 90. stav 3. propisuje da kolektivni ugovori, propisi o radu ili ugovori o zapošljavanju mogu predvideti isplatu ili doprinose zaposlenima preko i izvan prava utvrđenih zakonom.

B. Opšti kolektivni ugovor iz 2001. godine (objavljen u "Službenom glasniku RS", br. 22/97, 21/98, 53/99, 12/00 i 31/01 - "Sporazum iz 2001. godine")

12. Prema klauzuli 30a(1.2), zaposleni ima pravo i na dodatnu isplatu, uključujući regres za godišnji odmor, koji je jednak iznosu mesečne prosečne zarade u odnosnom industrijskom sektoru. Regres za godišnji odmor isplaćuje se u punom iznosu onim zaposlenim koji imaju pravo na godišnji odmor od 18 radnih dana, a smanjuje se srazmerno ako zaposleni ima pravo na kraći godišnji odmor.

V. Poseban (granski) kolektivni ugovor metalaca Srbije (objavljen u "Službenom glasniku RS", br. 50/95, 9/96, 44/97, 9/00 i 49/01)

13. Tekst klauzule 4(2) ovog sporazuma odgovara klauzuli 30 Sporazuma iz 2001. godine.

G. Pojedinačni kolektivni ugovor između Organizacije sindikata i direktora privrednog društva Z., broj 01-83/98 od 22. oktobra 1998. godine)

14. Tekst klauzule 116(1) ovog sporazuma odgovara klauzuli 30 Sporazuma iz 2001. godine. Osim toga, klauzula 116(4) propisuje da ako poslodavac nije finansijski u mogućnosti da isplati regres za godišnji odmor paušalno, poslodavac ga može isplatiti u nekoliko rata.

PRAVO

I. NAVODNA POVREDA ČLANA 6. KONVENCIJE

15. Podnosilac predstavke se žalio da je sud najviše instance odbio njegov zahtev za preostalo plaćanje na ime regresa za godišnji odmor iz razloga koji nisu pravno ispravni, čime je povređen član 6. Konvencije, koji u relevantnom delu glasi kako sledi:

"Svako, tokom odlučivanja o njegovim građanskim pravima i obavezama ...ima pravo na pravičnu ... pred ... sudom...."

A. Dopuštenost

16. Vlada je tvrdila da podnosilac predstavke nije postupao u vezi sa svojom predstavkom sa razumnom brzinom (pozivajući se na predmet Kemevuako protiv Holandije (odluka), broj 65938/09, 1. jun 2010. godine). Dok je izgleda Sud smatrao da je predstavka podneta 22. novembra 2007. godine, Vlada je, međutim, primetila da podnosilac predstavke nije poštovao uputstvo Suda da podnese obrazac predstavke do 28. oktobra 2011. godine, opravdavajući svoje kašnjenje zakasnelom dostavom dopisa Suda od 4. oktobra 2011. godine u kome se nalazilo to uputstvo. Vlada je tvrdila da značajno kašnjenje od više od dve godine od prvobitnog dopisa (22. novembar 2007. godine) do podnošenja popunjenog obrasca predstavke (do 28. oktobra 2011. godine, najranije) znači da prvobitni dopis ne bi trebalo smatrati podnošenjem predstavke i da bi jedini relevantan datum trebalo da bude datum kada je podneta kompletna predstavka. Kako je u ovom predmetu pravosnažna odluka presuda od 3. septembra 2007. godine, Vlada je zaključila da je predstavka podneta van roka od šest meseci propisanog članom 35. stav 1. Konvencije.

17. Zapažanja podnosioca predstavke, posle dostavljanja njegovog predmeta Vladi, podneta su po isteku roka koji je Sud odredio. Predsednik Veća je zbog toga odlučio, shodno Pravilu 38 stav 1. Poslovnika Suda, da njih ne bi trebalo uključiti u spis predmeta za razmatranje od strane Suda (vidi takođe stav 20. Praktičnog uputstva o pisanim podnescima).

18. U skladu sa utvrđenom praksom organa Konvencije, Sud obično smatra datum najave predstavke datumom prve komunikacije, čime se pokazuje namera podnošenja predstavke i daje određena naznaka prirode predstavke. Ta prva komunikacija će prekinuti proticanje šestomesečnog perioda (vidi Arslan protiv Turske (odluka), broj 36747/02, 21. novembar 2002. godine, ECHR 2002-X (izvodi), i Růžičková protiv Republike Češke (odluka), broj 15630/05, 16. septembar 2008. godine).

19. Ako se vratimo na predmetni slučaj, Sud primećuje da Vlada pogrešno tumači činjenice. Ova predstavka je najavljena 22. novembra 2007. godine na propisno popunjenom obrascu predstavke, koji sadrži potpun prikaz predmeta podnosioca predstavke. U vezi sa primedbom Vlade, Sud primećuje da je, dopisom od 4. oktobra 2011. godine, Sekretarijat Vladu obavestio o ovoj predstavci. Dopisom od istog datuma, Sekretarijat je obavestio i podnosioca predstavke da se od njega, prema Pravilu 36 st. 2. i 4. Poslovnika Suda, traži da u toj fazi postupka, imenuje advokata i da, stim u vezi, popuni i vrati Sudu priloženi obrazac ovlašćenja do 28. oktobra 2011. godine. Podnosilac predstavke je to učinio 11. novembra 2011. godine, tvrdeći da je dostavljanje dopisa Sekretarijata od 4. oktobra 2011. godine kasnilo. Osim toga, on je dostavio drugi primerak obrasca predstavke sa tekstom "već uručeno Sudu 22. novembra 2007. godine" navedenim u svakom relevantnom polju obrasca. Sud naglašava da dalje dostavljanje dodatnih dokumenata od strane podnosioca predstavke, uključujući i drugi primerak obrasca predstavke, nije promenilo prvobitni datum njenog podnošenja. Pošto je pravosnažna odluka u konkretnom predmetu doneta 3. septembra 2007. godine, a predstavka je Sudu podneta 22. novembra 2007. godine, ova primedba Vlade mora se odbaciti.

20. Sud primećuje, štaviše, da predstavka nije očigledno neosnovana u okviru značenja člana 35. stav 3 (a) Konvencije. Isto tako, ona nije nedopuštena ni po jednom drugom osnovu. Ona se prema tome, mora proglasiti dopuštenom.

B. Osnovanost

21. Vlada je tvrdila, na osnovu argumenta usmerenih u dva pravca, da činjenice ovog slučaja jasno pokazuju da nema povrede člana 6. stav 1. Konvencije.

22. Prvo, ona je iznela da je praksa Okružnog suda u Zaječaru o predmetnom pitanju bila dosledna, iako je, mora se priznati odstupala od prakse Apelacionog suda u Beogradu. I pored toga, kontradiktorne presude ova dva domaća suda o istoj pravnoj strani ne bi mogle da se u konkretnom predmetu karakterišu kao "temeljne i dugotrajne razlike" (pozivajući se na predmet Tudor Tudor protiv Rumunije, broj 21911/03, 24. mart 2009. godine).

23. Drugo, Vlada je tvrdila da je status podnosioca predstavke "skoro analogan" statusu podnosioca predstavke u predmetu Karuna protiv Ukrajine (odluka), broj 43788/05, 2. april 2007. godine. S obzirom na stav Suda u predmetu Karuna da njegova funkcija nije da se bavi činjeničnim ili pravnim greškama koje je navodno napravio domaći sud, Vlada je pozvala Sud da na isti način odbaci ovu predstavku kao očigledno neosnovanu.

24. Sud na početku podseća da njegov zadatak nije da preuzima ulogu domaćih sudova. Prvenstveno je na domaćim vlastima, posebno sudovima, da reše probleme tumačenja domaćeg zakonodavstva (vidi, među mnogim autoritetima, Brualla Gómez de la Torre protiv Španije, 19. decembar 1997. godine, stav 31.,Izveštaji o presudama i odlukama 1997-VIII). U tom slučaju, Sud neće postavljati pitanje tumačenja domaćeg prava od strane domaćih sudova, osim u slučaju očigledne proizvoljnosti (vidi, mutatis mutandis, Ādamsons protiv Letonije, broj 3669/03, stav 118., 24. jun 2008. godine), drugim rečima, kada uoči da je primena prava od strane domaćih sudova u određenom slučaju bila očigledno pogrešna ili takva da su izvedeni proizvoljni zaključci i/ili uskraćivanja pravde (vidi, mutatis mutandis, Farbers i Harlanova protiv Litvanije (odluka), broj 57313/00, 6. septembar 2001. godine, i, mada u kontekstu člana 1. Protokola broj 1, Beyeler protiv Italije [VV], broj 33202/96, stav 108., ECHR 2000-I).

25. Ako se vratimo na konkretan slučaj, Sud nalazi da je član 6. stav 1. primenjiv, s obzirom da su domaći sudovi bili pozvani da odluče u sporu u vezi sa pravom na preostalu isplatu regresa za godišnji odmor, što se može smatrati građanskim pravom na koje bi podnosilac predstavke mogao da polaže pravo, na argumentovanim osnovama, prema srpskom pravu.

26. Dalje, čak i ako bi se prihvatila tvrdnja Vlade da je odbijanje zahteva u skladu sa doslednom praksom Okružnog suda u takvim stvarima, Sud smatra da to nije od značaja za slučaj, pošto predmet razmatranja Suda u konkretnom slučaju nije moguća pravna nesigurnost koja proizlazi iz drugačijeg tumačenja domaćeg prava od strane domaćih sudova; pre je osnovno pitanje u konkretnom slučaju, koje ga razlikuje, između ostalog, od mnogih drugih slučajeva pred ovim sudom, uključujući i slučaj Karuna, element proizvoljnosti uočen u presudi po žalbi na koju se pritužuje.

27. Posebno, Sud primećuje da srpsko radno pravo koje reguliše isplatu regresa za godišnji odmor nije nejasno i dvosmisleno, već jasno propisuje slučajeve u kojima zaposleni imaju pravo na takve dodatne isplate (vidi st. 11-14). Prvostepeni sud je utvrdio određene činjenice i našao da je podnosilac predstavke imao pravo na isplatu regresa za godišnji odmor koji je tražio. Okružni sud je preinačio presudu po žalbi i odbio zahtev podnosioca predstavke, a da se čak nije ni pozvao na činjenice i radno zakonodavstvo, kako ih je prezentovao prvostepeni sud. On se u spornoj presudi nije pozvao ni na to kakav je zakon, kako ga je trebalo primeniti na slučaj podnosioca predstavke i da li su uslovi predviđeni u važećem pojedinačnom i opštem kolektivnom ugovoru bili ispunjeni u slučaju podnosioca predstavke. Okružni sud je, zanemarivši radno pravo koje se primenjuje, odbio zahtev podnosioca predstavke, jedino po osnovu toga da bi "usvajanje zahteva podnosioca predstavke značilo da bi podnosilac predstavke bio tretiran povoljnije nego njegove kolege, koje takođe nisu dobile isplatu preostalog regresa za godišnji odmor." (vidi stav 8. u gornjem tekstu). Ovo obrazloženje nije imalo zakonski osnov (vidi, mutatis mutandis, De Moor protiv Belgije, 23. jun 1994. godine, stav 55., serija A broj 292-A), i temeljilo se na nečemu što predstavlja apstraktnu tvrdnju sasvim izvan svake razumne sudske procene. Štaviše, veza između utvrđenih činjenica, prava koje je primenjeno i ishoda postupka, u potpunosti ne postoji u spornoj presudi. Sud, prema tome, nalazi da se takva proizvoljna odluka Okružnog suda svodi na uskraćivanje pravde u slučaju podnosioca predstavke (vidi, mada u kontekstu ocene dokaza, Khamidov protiv Rusije, broj 72118/01, stav 175., 15. novembar 2007. godine, i kao suprotan predmet Camilleri protiv Malte (odluka), broj 51760/99, 16. mart 2000. godine).

28. Najzad, Sud primećuje da u datom trenutku podnosilac predstavke nije na raspolaganju imao nijedno pravno sredstvo protiv ove presude po žalbi.

29. U ovim okolnostima, Sud smatra da Okružni sud nije pravično presudio u slučaju podnosioca predstavke i nalazi da je prema tome došlo do povrede člana 6. stav 1. Konvencije.

II. PRIMENA ČLANA 41. KONVENCIJE

30. Član 41. Konvencije propisuje:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

31. Podnosilac predstavke je tražio 23.539 dinara (RSD; približno 210 evra (EUR)) za pretrpljenu nematerijalnu i materijalnu štetu, i RSD 14.541 (približno EUR 130) za troškove nastale u vezi sa postupkom pred Sudom.

32. Vlada je iznela da su ovi zahtevi neblagovremeni.

33. Sud primećuje da su zahtevi podnosioca predstavke za pravično zadovoljenje izneti na obrascu predstavke, a da ih je on ponovo podneo tek 14. maja 2012. godine, skoro dva meseca po isteku roka određenog da to uradi. Ovaj rok je određen pošto je Sud dostavio inicijalna zapažanja Vlade. Podnosilac predstavke prema tome nije poštovao Pravilo 60 st. 2. i 3. Poslovnika Suda i stav 5. Praktičnog uputstva o zahtevima za pravično zadovoljenje, koje u relevantnom delu, propisuje da će Sud "takođe odbaciti zahteve iznete u obrascu predstavke, ali ne ponovo istaknute u odgovarajućoj fazi postupka i zahteve podnete izvan roka". Zahtevi podnosioca predstavke za pravično zadovoljenje moraju se prema tome odbaciti.

 

IZ TIH RAZLOGA, SUD JEDNOGLASNO

1. Proglašava predstavku dopuštenom.

2. Utvrđuje da je došlo do povrede člana 6. stav 1. Konvencije.

3. Odbacuje zahteve podnosioca predstavke za pravičnim zadovoljenjem.

 

Sastavljeno na engleskom jeziku i dostavljeno u pisanoj formi na dan 2. aprila 2013. godine, u skladu sa pravilom 77 st. 2. i 3. Poslovnika Suda.

Stanley Naismith
Sekretar	 	Guido Raimondi
Predsednik