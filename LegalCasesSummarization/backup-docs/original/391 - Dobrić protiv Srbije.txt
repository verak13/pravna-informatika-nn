Na osnovu člana 6 stav 1 Uredbe o zastupniku Republike Srbije pred Evropskim sudom za ljudska prava ("Službeni glasnik RS", broj 61/06 - prečišćen tekst) objavljuje se, na srpskom i engleskom jeziku, Presuda Evropskog suda za ljudska prava po predstavkama broj 2611/07 i 15276/07 - Dobrić protiv Srbije, koja glasi:

Presuda Evropskog suda za ljudska prava

Presuda je objavljena u "Službenom glasniku RS", br. 49/2011 od 6.7.2011. godine.

EVROPSKI SUD ZA LjUDSKA PRAVA

DRUGO ODELjENjE

SLUČAJ DOBRIĆ PROTIV SRBIJE

(Predstavke br. 2611/07 i 15276/07)

PRESUDA

STRAZBUR
21. jun 2011.

Ova presuda će postati pravosnažna u okolnostima predviđenim članom 44. stav 2. Konvencije.

 

U slučaju Dobrić protiv Srbije,

Evropski sud za ljudska prava (Drugo odeljenje), na zasedanju veća sastavljenog od:

Françoise Tulkens, Predsednik,

David Thór Björgvinsson,

Dragoljub Popović,

Giorgio Malinverni,

András Sajó,

Guido Raimondi,

Paulo Pinto de Albuquerque, sudije,

and Stanley Naismith, Sekretar odeljenja,

Nakon većanja na zatvorenoj sednici 31 maja 2011,

Objavljuje sledeću presudu, koja je usvojena toga dana:

POSTUPAK

1. Slučaj je proistekao iz dve predstavke (br. 2611/07 i 15276/07) protiv Srbije koje su Sudu po osnovu člana 34 Konvencije za zaštitu ljudskih prava i osnovnih sloboda (u daljem tekstu "Konvencija") podnela dva srpska državljanina, gospodin Zdravko Dobrić ("prvi podnosilac") i gospodin Miladin Dobrić ("drugi podnosilac"), 8 januara 2007 i 3. aprila 2007. godine, svako ponaosob.

2. Prvog podnosioca zastupao je gospodin N. Jankulov, advokat iz Novog Sada. Drugog podnosioca zastupao je gospodin D. Ukropina, takođe advokat iz Novog Sada. Vladu Srbije ("Vlada") zastupao je njen zastupnik, gospodin S. Carić.

3. Podnosioci su tvrdili da im je uskraćen pristup Vrhovnom sudu, u situaciji gde su, prema domaćem zakonodavstvu, oni jasno imali pravo da izjave reviziju.

4. Dana 5. maja 2010. godine Sud je odlučio da predstavku dostavi Vladi. Takođe je odlučeno da će osnovanost predstavke biti razmatrana zajedno sa njenom dopuštenošću (ranije član 29 § 3).

ČINjENICE

5. Podnosioci su rođeni 1932. odnosno 1934. godine. Prvi podnosilac živi u Maloj Moštanici, Srbija, dok drugi podnosilac živi u mestu Clamart, Francuska.

I. OKOLNOSTI SLUČAJA

6. Činjenice slučaja, kako su navedene od strane strana u sporu, mogu se sumirati na sledeći način.

7. Dana 30. januara 1986. godine S.K. podneo je tužbu u vezi sa nepokretnom imovinom protiv podnosilaca, pred Opštinskim sudom u Novom Sadu. Vrednost spora naznačena od strane tužioca bila je 4.000.000 "starih dinara".

8. Nakon vraćanja na nižu sudsku instancu i denominacije srpske valute 14. decembra 1998. godine, Opštinski sud delimično je presudio u korist podnosilaca i primetio je da je vrednost spora sada 50.000 "novih dinara".

9. Nakon dva vraćanja na nižu sudsku instancu, 28. septembra 2001. godine odnosno 17. juna 2004. godine, Opštinski sud je u dva navrata presudio u korist podnosilaca i oba puta potvrdio da je vrednost spora 50.000 novih dinara.

10. Dana 13. januara 2005. godine Okružni sud uvažio je žalbu tužioca i delimično presudio u njegovu korist.

11. Podnosioci, koje je zastupao advokat, zatim su izjavili reviziju.

12. Vrhovni sud je 14. juna 2006. godine, međutim odbacio ovu reviziju, navodeći da podnosioci nisu ovlašćeni da je izjave, pošto je vrednost predmeta spora ispod važećeg zakonskog limita od 15.000 novih dinara. Posebno, sud je potvrdio da su se stranke saglasile 19. novembra 1998. godine, da bi vrednost predmeta spora trebalo da iznosi 50.000 novih dinara, ali je primetio da u spisima predmeta nije bilo posebne odluke Opštinskog suda u tom smislu. Prema tome, relevantan iznos bio je 4.000.000 starih dinara, kako je navedeno prvobitno u tužbi, što je očigledno bilo manje od 15.000 novih dinara limita po relevantnim procesnim pravilima (videti stavove 20 i 21 ispod). Najzad, oslanjajući se implicitno na shvatanje od 22. maja 2001. godine, Vrhovni sud je primetio da je Vladinom uredbom od 24. januara 1994. godine predviđeno da će do 22. jula 1994. godine važiti stari i novi dinari kao sredstvo plaćanja u srazmeri prema kojoj jedan novi dinar vredi dvanaest starih dinara. Sam tužilac, međutim, nije izmenio vrednost predmeta spora u novim dinarima do 22. jula 1994. godine (videti stav 19 ispod).

13. Podnosiocima je odluka Vrhovnog suda uručena 13. oktobra 2006. godine.

II. RELEVANTNO DOMAĆE PRAVO I SUDSKA PRAKSA

A. Zakon o parničnom postupku (objavljen u "Službenom listu" Socijalističke Federativne Republike Jugoslavije - SL SFRJ - br. 4/77, 36/77, 6/80, 36/80, 43/82, 72/82, 69/82, 58/84, 74/87, 57/89, 20/90, 27/90, 35/91 i "Službenom listu“ Savezne Republike Jugoslavije - SL SRJ - br. 27/92, 31/93, 24/94, 12/98 i 15/98)

14. Član 382 § 3 propisuje da je revizija "nedozvoljena" u imovinskim sporovima gde vrednost spora, označena od strane tužioca u tužbi “ne prelazi 15,000 ... [novih] dinara", ovaj limit uveden je 1998. godine.

15. Međutim, član 40 predviđa, inter alia, da, ukoliko je vrednost spora označena od strane tužioca "očigledno suviše visoka ili suviše niska", sud će sam razrešiti to pitanje. To mora biti učinjeno najkasnije, na pripremnom ročištu, ili ako ono nije držano, pre početka rasprave o glavnoj stvari pred prvostepenim sudom.

16. Članovi 190 §§ 1 i 2 i 191 § 1 propisuje da se tužbeni zahtev u parnici može, uz saglasnost stranka, izmeniti/povećati do zaključenja prvostepene glavne rasprave.

17. Član 392 propisuje, inter alia, da će Vrhovni sud odbaciti jednu ili sve revizije koje smatra nedozvoljenim.

18. Najzad, članovi 383 i 394 - 397 propisuju, inter alia, da je Vrhovni sud, kada usvoji reviziju koju je izjavila jedna od stanaka, ovlašćen da preinači ili ukine predmetnu presudu i naloži novo suđenje pred nižestepenim sudovima.

B. Shvatanje Građanskog odeljenja Vrhovnog suda od 22. maja 2001. godine u vezi sa procesnim posledicama denominacije srpske valute

19. Vrhovni sud je smatrao da se revizija može izjaviti prema pravilima koja su bila na snazi kada je tužba bila podneta, ali tamo gde je nakon denominacije, vrednost spora očigledno ostala ispod limita od 15.000 novih dinara, revizija se ne bi mogla izjaviti. Ako su se stranke saglasile da izmene vrednost spora najkasnije do 22. jula 1994. godine, tako da prelazi pomenuti limit, revizija će biti dozvoljena. (Pravno shvatanje utvrđeno na sednici Građanskog odeljenja Vrhovnog suda Srbije od 22. maja 2001. godine, objavljeno u Biltenu Vrhovnog suda br. 1/02).

V. Izmene Zakona o parničnom postupku od 2002. godine (objavljen u SG SRJ br. 3/02)

20. Član 16 § 3 povećao je minimalni zahtev za reviziju sa 15.000 novih dinara na 300.000 novih dinara, ali je precizirao da će u pogledu svih sporova pokrenutih ranije, iznos koji se primenjuje još uvek biti 15.000 novih dinara.

G. Zakon o parničnom postupku od 2004 (objavljen u "Službenom glasniku Republike Srbije"- SG RS - br. 125/04)

21. Zakon o parničnom postupku iz 2004. godine stupio je na snagu 23. februara 2005. godine, čime je zamenio Zakon o parničnom postupku iz 1977. godine. Član 491 § 4 prvog, međutim, propisuje da u svim slučajevima koji su nastali pre tog datuma, zakon koji se primenjuje, u pogledu revizije, biće zakon na snazi pre 23. februara 2005. godine.

D. Zakon o uređenju sudova; (objavljen u SG RS br. 63/01, 42/02, 27/03, 29/04, 101/05 i 46/06)

22. Član 40 §§ 2 i 3 propisuje, inter alia, da će se sednica odeljenja Vrhovnog suda održati ako postoji pitanje u vezi sa ujednačavanjem sudske prakse. Pravna shvatanja usvojena nakon toga biće obavezujuća za sva veća tog odeljenja.

PRAVO

I. ZDRUŽIVANjE PREDSTAVKI

23. Sud smatra da bi predstavke, saglasno pravilu 42 § 1 Pravila Suda trebalo združiti, imajući u vidu sličnu činjeničnu i pravnu pozadinu.

II. NAVODNA POVREDA ČLANA 6 § 1 KONVENCIJE

24. Podnosioci se žale, prema članu 6 § 1 Konvencije i članu 1 Protokola br. 1 uz nju, da im je uskraćen pristup Vrhovnom sudu prilikom odlučivanja o njihovim pravima i obavezama.

25. Budući da je na Sudu uloga da kvalifikuje pravo i činjenice u slučaju koji se nalazi pred njim, Sud smatra da gore iznete pritužbe potpadaju samo pod član 6 § 1 Konvencije (videti Akdeniz protiv Turske, broj 25165/94, stav 88, 31. maj 2005. godine, i García Manibardo protiv Španije, broj 38695/97, stav 36, ECHR 2000-II)..

Ova odredba, u svom relevantnom delu, predviđa:

"....Svako, tokom odlučivanja o njegovim građanskim pravima i obavezama ... ima pravo na... raspravu ... pred sudom obrazovnim na osnovu zakona."

A. U vezi sa Vladinim zahtevom za skidanje predmeta sa liste

26. Vlada je tvrdila da su zapažanja drugog podnosioca podneta neblagovremeno, nakon dostave njegovog slučaja Vladi, zbog čega bi njegovu predstavku trebalo skinuti sa liste u skladu sa članom 37 § 1 Konvencije.

27. Sud primećuje da zaista, može da na osnovu navedene odredbe u bilo kojoj fazi postupka odluči da “skine predstavku sa liste slučajeva ako se na osnovu okolnosti može zaključiti da: (a) podnosilac predstavke ne namerava da dalje učestvuje u postupku ili; (b) da je stvar rešena; ili (v) da iz svakog drugog razloga koji Sud utvrdi nije više opravdano nastaviti sa ispitivanjem predstavke". Sud, međutim, "nastavlja s ispitivanjem predstavke ako je to potrebno radi poštovanja ljudskih prava ustanovljenih Konvencijom i protokolima uz nju."

28. Dalje se podseća da je svaka stranka odgovorna za obezbeđivanje blagovremenog slanja podnesaka Sekretarijatu Suda. Rok se može produžiti na zahtev stranke, ali propust da se tako postupi može rezultirati izostavljanjem podneska iz spisa predmeta. Radi utvrđivanja poštovanja roka, ključni je datum odašiljanja dokumenta ili, ako takvog datuma nema, stvarni datum prijema u Sekretarijatu. (videti Pravilo 38 Pravila Suda od 1. juna 2010. godine i stavove 18, 19 i 23 Praktičnog uputstva za pisanje podnesaka izdatog od predsednika Suda Sudu od 1. novembra 2003. godine, sa izmenama od 10. decembra 2007. godine).

29. Ako se vratimo na konkretan predmet, može se uočiti da se 22. novembra 2010. godine Predsednik odeljenja složio, na osnovu drugog zahteva podnosioca predstavke, da produži rok za podnošenje njegovih zapažanja o dopuštenosti i osnovanosti njegove predstavke, kao i njegovog zahteva za pravično zadovoljenje prema članu 41. Konvencije. Novi rok je prema tome bio 22. decembar 2010. godine. Drugi podnosilac predstavke je poštovao ovo uputstvo u vezi sa verzijom njegovih zapažanja na srpskom jeziku koja su dostavljena Sekretarijatu faksom i redovnom poštom 22. decembra 2010. godine (a dostava redovnom poštom je potvrđena overenim datumom dostavljanja na kovertu). Prevod na engleski zapažanja drugog podnosioca predstavke poslat je, međutim, Sekretarijatu faksom i redovnom poštom 17. odnosno 18. januara 2011. godine.

30. S obzirom na gore navedeno, Sud je mišljenja da bi bilo formalistički da se iz spisa predmeta isključi kao neblagovremen sporni pisani podnesak drugog podnosioca predstavke, dok je cela situacija svakako van domašaja člana 37. stav 1. (a) i (b) Konvencije i ne može se izvući zaključak da "više nije opravdano da se nastavi razmatranje predstavke" prema članu 37. stav 1 (v). Primedba Vlade se prema tome mora odbiti.

B. Dopuštenost

1. Kompatibilnost ratione temporis

31. Po mišljenju Suda, iako Vlada nije stavila primedbu u vezi sa nadležnošću Suda ratione temporis, ovo pitanje i pored toga zahteva da bude razmotreno (vidi, mutatis mutandis, Blečić protiv Hrvatske [VV], broj 59532/00, stav 67., ECHR 2006-III).

32. Sud s tim u vezi primećuje da, u skladu sa opšte prihvaćenim načelima međunarodnog prava, visoka strana ugovornica je jedino obavezna prema Konvenciji u vezi sa događajima koji su se dogodili posle njenog stupanja na snagu. On dalje konstatuje da je Srbija ratifikovala Konvenciju 3. marta 2004. godine i da su se neki od događaja na koje se poziva u predstavkama u konkretnom slučaju zaista desili pre tog datuma. Sud prema tome ima nadležnost ratione temporis da razmatra pritužbe podnosilaca predstavke u onoj meri u kojoj se oni tiču događaja od 3. marta 2004. godine. On će i pored toga, iz razloga konteksta, takođe uzeti u obzir bilo koje i sve relevantne događaje pre tog datuma (vidi, mutatis mutandis, Salontaji-Drobnjak protiv Srbije, broj 36500/05, stav 110., 13. oktobar 2009. godine).

2. Rok od šest meseci

33. Vlada je iznela da je pritužba drugog podnosioca predstavke, neblagovremena tj. da je podneta više od šest meseci posle 13. oktobra 2006. godine, a to je datum kad je on primio odluku Vrhovnog suda.

34. Drugi podnosilac predstavke je ostao pri tvrdnji da je poštovao rok predviđen članom 35. stav 1. Konvencije.

35. Član 35. stav 1. Konvencije, u relevantnom delu, predviđa da "[S]ud može da se bavi predmetima ... u roku od šest meseci od datuma kada je doneta pravosnažna odluka."

36. Sud podseća da se prema njegovoj sudskoj praksi predmet i svrha člana 35. stav 1. Konvencije na najbolji način iskorišćeni računanjem roka od šest meseci počev od datuma dostavljanja pisane presude u predmetima gde podnosilac predstavke ima pravo, prema domaćem pravu, da dobije ex officio pisani primerak pravosnažne domaće odluke, bez obzira da li je ta presuda prethodno saopštena usmeno (vidi Worm protiv Austrije, presuda od 29. avgusta 1997. godine, stav 33., Izveštaji o presudama i odlukama 1997-V; i Venkadajalasarma protiv Holandije (odluka), broj 58510/00, 9. jul 2002. godine).

37. U skladu sa utvrđenom praksom organa Konvencije, Sud uobičajeno smatra datum podnošenja predstavke datumom prve komunikacije kojom se ukazuje na nameru da se predstavka podnese i daje neka naznaka prirode predstavke. Ta prva komunikacija će prekinuti trajanje roka od šest meseci.

38. U odsustvu objašnjenja intervala od najmanje nekoliko dana, od datuma kada je napisan početni podnesak i datuma kada je predat poštom, ovaj drugi datum se smatra datumom podnošenja predstavke (vidi Arslan protiv Turske (odluka), broj 36747/02, odluka od 21. novembra 2002. godine, ECHR 2002-X (izvodi)).

39. Svrha pravila šest meseci je da se promoviše pravna sigurnost, da se obezbedi da će se predmeti koji pokreću pitanja u vezi sa Konvencijom razmatrati u razumnom roku i da se organi i druga uključena lica zaštite od neizvesnosti zbog produženog vremenskog perioda. Kao što je Sud utvrdio, bilo bi suprotno duhu i cilju pravila roka od šest meseci ako je, početnom komunikacijom, jedna predstavka pokrenula postupak prema Konvenciji, a zatim on bude neaktivan u neobjašnjivom i u neograničenom periodu. Podnosioci predstavki moraju prema tome postupati prema svojim predstavkama sa razumnom brzinom, posle svakog početnog kontakta (vidiP.M. protiv Ujedinjenog Kraljevstva (odluka), broj 6638/03, 24. avgust 2004. godine).

40. Ako se vratimo na konkretan predmet, primećuje se da je dopisom od 30. marta 2007. godine, koje je predat 3. aprila 2007. godine (što potvrđuje datum odašiljanja na kovertu), drugi podnosilac predstavke izrazio želju da Sudu podnese predstavku. Time se on, inter alia, konkretno žalio što je Vrhovni sud odbio da razmatra njegovu reviziju i pozvao se, imenom kao i registarskim brojem, na predmet prvog podnosioca predstavke koji se tiče istog pitanja i već je u toku pred Sudom.

41. Sekretarijat je 16. maja 2007. godine potvrdio prijem dopisa drugog podnosioca predstavke i zatražio od njega da Sudu dostavi popunjen formular predstavke i sva neophodna dopunska dokumenta što je pre moguće, a najkasnije "u roku od šest meseci od datuma ovog pisma".

42. Kao što potvrđuje datum odašiljanja na kovertu, drugi podnosilac predstavke je 4. oktobra 2007. godine poslao Sekretarijatu svoj propisno popunjen obrazac predstavke. Obrazac nosi datum 3. oktobar 2007. godine i uz njega se nalazi poseban podnesak od 3. septembra 2007. godine u kome podnosilac predstavke, inter alia, obaveštava Sekretarijat da je domaće pravosuđe već upoznato sa predmetom prvog podnosioca predstavke pred Sudom.

43. Sekretarijat je 26. oktobra 2007. godine potvrdio prijem prepiske drugog podnosioca predstavke i zvanično registrovao njegov slučaj.

44. S obzirom na gore navedeno, Sud konstatuje da posle prvobitne komunikacije podnosilac predstavke nije bio "neaktivan u neobjašnjivom i neograničenom periodu“. Naprotiv, on je poštovao uputstvo Sekretarijata od 16. maja 2007. godine, zbog čega bi 3. april 2007. godine trebalo smatrati datumom predaje njegove predstavke. Pošto je rok od šest meseci počeo da teče 13. oktobra 2006. godine, Sud zaključuje da pritužba drugog podnosioca predstavke nije neblagovremena u smislu člana 35. stav 1. Konvencije.

45. Primedba Vlade s tim u vezi se prema tome mora odbaciti. Važeći Poslovnik Suda, kao i relevantne odredbe sadržane u Praktičnom uputstvu o pokretanju postupka, je onaj od 1. jula 2006. godine, odnosno 1. novembra 2003. godine (posebno, Pravilo 47 stav 5. prvog dokumenta i st. 1 i 4 drugog dokumenta). Pozivanje Vlade na određenu noviju praksu Suda u kojoj se primenjuju kasnije izmene navedenih propisa je stoga takođe lako uočljivo (vidi, na primer, Kemevuako protiv Holandije (odluka), broj 65938/09, 1. jun 2010. godine).

3. Zaključak

46. Sud konstatuje da pritužbe podnosilaca predstavke nisu očigledno neosnovane u okviru značenja člana 35. stav 3. Konvencije. On dalje primećuje da nisu nedopuštene po nekom drugom osnovu. Zbog toga se moraju proglasiti dopuštenim.

V. Osnovanost

1. Navodi koje su stranke iznele

47. Podnosioci predstavke su ponovo potvrdili svoje pritužbe. Oni su dalje konstatovali da shvatanje Vrhovnog suda od 22. maja 2001. godine više nije bitno u njihovom predmetu pošto su oni, zajedno sa tužiocem, već opredelili novu vrednost spora 19. novembra 1998. godine, tj. više od dve godine pre njegovog donošenja. Mišljenja Vrhovnog suda, kao što je predmetno, su samo interne publikacije namenjene sudijama, dok je Zakon o parničnom postupku iz 1977. godine bio obavezujući, uključujući čl. 190 i 191. istog. Najzad, podnosioci predstavke su istakli da je i sam Opštinski sud u Novom Sadu više puta konstatovao da je vrednost spora 50.000 novih dinara, što je prilično iznad zakonskog praga za reviziju u relevantnom trenutku.

48. Vlada je tvrdila da nije došlo do povrede Konvencije. Posebno, ona je potvrdila obrazloženje Vrhovnog suda od 14. juna 2006. godine, kao i shvatanje od 22. maja 2001. godine na kome je ono zasnovano. Vlada se takođe oslonila na član 40. Zakona o parničnom postupku iz 1977. godine, i iznela da Vrhovni sud nije vezan samim pozivanjem nižih sudova na iznos od 50.000 novih dinara kao vrednost predmeta spora. Izmena ovog iznosa koje su stranke izvršile 19. novembra 1998. godine nije izvršena blagovremeno, a shvatanje Vrhovnog suda od 22. maja 2001. godine je bilo relevantno za predmet podnosilaca predstavke pošto je doneto skoro pet godina pre nego što su oni pokušali da ulože reviziju. Najzad, mišljenja Vrhovnog suda su široko distribuirana i često citirana u pravnoj profesiji.

2. Ocena Suda

49. Sud na početku podseća da njegov zadatak nije da se stavlja na mesto domaćih sudova. Na nacionalnim organima je prvenstveno, posebno na sudovima, da rešavaju probleme tumačenja domaćeg zakonodavstva (vidi, mutatis mutandis, Brualla Gómez de la Torre protiv Španije, presuda od 19. decembra 1997. godine, stav 31., Izveštaji o presudama i odlukama 1997-VIII, i Edificaciones March Gallego S.A. protiv Španije, presuda od 19. februara 1998. godine, stav 33., Izveštaji 1998-I).

50. "Pravo na sud", čiji je pravo na pristup sudu jedan aspekt, nije apsolutno; ono je podvrgnuto ograničenjima dopuštenim mešanjem, posebno što se uslova dopuštenosti žalbe tiče, pošto usled svoje prirode ono zahteva regulisanje od strane države, koja uživa izvesni stepen slobodne procene u tom pogledu. Međutim, ova ograničenja ne smeju ograničiti ili umanjiti jednom licu pristup na taj način i u tom obimu tako da je sama suština prava ugrožena; posebno, takva ograničenja nisu saglasna sa članom 6 § 1 ako ne teže legitimnom cilju ili ako ne postoji razuman odnos srazmernosti između upotrebljenih sredstava i cilja kome se teži (vidi, među drugim autoritetima, García Manibardo protiv Španije, citiran u gornjem tekstu, stav 36.).

51. Podseća se takođe da član 6. Konvencije ne prisiljava Visoke strane ugovornice da osnivaju apelacione ili kasacione sudove. Uprkos tome, gde takvi sudovi postoje garancije sadržane u članu 6. moraju se poštovati, inter alia, obezbeđenjem delotvornog pristupa sudovima tako da oni koji se sude mogu dobiti odluku u vezi sa njihovim "građanskim pravima i obavezama“ (vidi, među drugim autoritetima, García Manibardo protiv Španije, citiran u gornjem tekstu, stav 39.). Uslovi dopuštenosti revizije mogu, međutim, biti stroži od uslova za redovnu žalbu (vidi, među mnogim drugim autoritetima, EM LINIJA D.O.O. protiv Hrvatske (odluka), broj 27140/03, 22. novembar 2007. godine).

52. Ako se vratimo na konkretan predmet, Sud konstatuje da se pritužbe podnosilaca predstavke odnose na dokazive tvrdnje u vezi sa imovinom pred domaćim sudovima i, kao takve, jasno spadaju u okvir člana 6. stav 1.

53. Dalje, Vrhovni sud je 14. juna 2006. godine odbacio reviziju podnosilaca predstavke kao nedozvoljenu s obzirom da je "vrednost njihovog spora bila ispod 15.000 novih dinara", što je važeći zakonski limit. Vrhovni sud je takođe potvrdio da su se stranke 19. novembra 1998. godine dogovorile da bi vrednost spora trebalo da bude 50.000 novih dinara, ali je naglasio da u spisu predmeta nema posebne odluke opštinskog suda u tom smislu. Prema tome, relevantni iznos je bio 4.000.000 starih dinara, kako je opredeljeno u prvobitnom zahtevu tužioca, što je jasno manje od limita od 15.000 novih dinara prema relevantnim pravilima parničnog postupka. Vrhovni sud je najzad konstatovao da je Uredba Vlade od 24. januara 1994. godine predvidela da do 22. jula 1994. godine važe i stari i novi dinari kao zakonsko sredstvo plaćanja, ali da sam "tužilac" nije "izmenio vrednost spora u nove dinare" do ovog drugog datuma.

54. U pogledu gore iznetog, mišljenje je Suda, da je Vrhovni sud težio legitimnom cilju i da je postignuta razumna srazmera između upotrebljenih sredstava i cilja kome se težilo. Posebno, primenjeni zakonski prag, nije predstavljao neopravdano mešanje u pravo podnosilaca na pristup sudu. To je pre predstavljalo legitiman i razuman procesni zahtev, imajući u vidu samu suštinu uloge Vrhovnog suda tj. da se bavi stvarima od izuzetne važnosti. Dalje, kao što je predviđeno članom 392 Zakona o parničnom postupku iz 1977. godine, Vrhovni sud je potpuno ovlašćen da odbaci svaku reviziju, koju smatra nedozvoljenom. (videti stav 17 gore). Zaista, kako je Vlada pravilno uočila, Vrhovni sud, stoga nije bio vezan samim pozivanjem nižestepenih sudova na iznos od 50.000 novih dinara kao vrednost predmetnog spora. Najzad, Vrhovni sud implicitno je zasnovao predmetnu odluku na prethodno obavezujućem shvatanju, u pogledu denominacije srpske valute, uključujući i rok koji podnosioci nisu poštovali (videti stavove 19 i 22 gore). U takvim okolnostima, Sud ne nalazi nijedan razlog da veruje da je odluka Vrhovnog suda u konkretnom slučaju proizvoljna.

55. Shodno tome, on smatra da nema povrede prava podnosilaca predstavke na pristup sudu u smislu značenja člana 6. stav 1. Konvencije.

 

IZ TIH RAZLOGA, SUD

1. Odlučuje jednoglasno da združi predstavke;

2. Proglašava jednoglasno da su predstavke dopuštene;

3. Utvrđuje glasovima pet protiv dva da nema povrede člana 6. stav 1. Konvencije.

Sastavljeno na engleskom jeziku i dostavljeno u pisanoj formi na dan 21. juna 2011. godine u skladu sa pravilom 77 st. 2 i 3 Poslovnika Suda.

 

Stanley Naismith  Sekretar

Françoise Tulkens Predsednik

 
U skladu sa članom 45. stav 2. Konvencije i Pravilom 74 stav 2. Poslovnika Suda, uz ovu presudu zajedničko izdvojeno sudije Popovića i sudije Pinto de Albuquerque.

 

ZAJEDNIČKO IZDVOJENO MIŠLjENjE SUDIJE POPOVIĆA I SUDIJE PINTO DE ALBUQUERQUE

S dužnim poštovanjem, mi se ne slažemo sa odlukom većine u ovom predmetu, iz sledećih razloga.

Podnosioci predstavke se žale zbog navodne povrede člana 6. stav 1. Konvencije. U pitanju je njihov pristup sudu.

Podnosioci predstavke su podneli tužbu protiv privatnog lica na domaćem nivou, opredelivši iznos svog zahteva u nacionalnoj valuti važećoj u to vreme. Dok je postupak bio u toku pred domaćim sudovima došlo je do ponovne denominacije domaće valute. Podnosioci predstavke nisu ponovno opredelili svoj zahtev u novoj valuti. Prvostepeni sud je doneo dve presude, posle vraćanja na nižu instancu, ponovno potvrđujući zahtev podnosilaca predstavke u novoj valuti. Okružni sud je učinio isto presudom po žalbi. U svakoj od tri presude, iznos koji su naveli sudovi bio je iznad praga koji je potreban za ulaganje druge žalbe Vrhovnom sudu, koju su podnosioci predstavke na kraju uložili.

Vrhovni sud je odbacio drugu žalbu podnosilaca predstavke na osnovu toga što uslov u pogledu praga nije bio ispunjen. Obrazloženje Vrhovnog suda zasnivalo se na dva argumenta: (a) podnosioci predstavke nisu nikada naveli svoj zahtev u novoj valuti, i (b) niži sudovi nisu doneli posebnu odluku o iznosu zahteva.

(a) Iako je tačno da podnosioci predstavke nisu nijednom opredelili iznos svog zahteva u novo denominovanoj valuti, iz spisa predmeta je očigledno da oni nisu imali potrebu da to učine. Razlog je kristalno jasan: odluke nižih sudova donete samoinicijativno u vezi sa iznosom zahteva u novoj valuti dovele su do toga da podnosiocima predstavke nije bilo neophodno da pokrenu ovo pitanje. Niži sudovi su doneli tri presude u predmetu podnosilaca predstavke i u svakoj od njih naveden je dosuđeni iznos, koji odgovara zahtevu podnosilaca predstavke. Iznosi su uvek bili iznad praga potrebnog za ulaganje druge žalbe Vrhovnom sudu.

(b) Iako je tačno da niži sudovi nisu doneli posebnu odluku u vezi sa iznosom zahteva, nije postojao osnov da se takva odluka donese, iz nekoliko razloga.

(1) Iznos zahteva je bio jasno i svaki put naveden u presudama nižih sudova, što znači da su ga ti sudovi propisno razmatrali.

(2) U domaćem zakonu ne postoji nijedna jedina odredba kojom se zahteva posebna odluka o iznosu zahteva u parnici kada postoji ponovna denominacija valute. Tužena vlada nije istovremeno dostavila sudsku praksu koja bi mogla da posluži da se takav zahtev opravda. Prema tome, očigledno je da uslov nametnut podnosiocima predstavke da ulože drugu žalbu svakako nije bio predvidiv.

(3) Po mišljenju Vrhovnog suda na nižim sudovima je bilo da donesu posebnu odluku. Podnosioci predstavke ne mogu da budu odgovorni zbog propusta na strani domaćih sudova.

Situacija koja smo opisali u gornjem tekstu zahteva razmatranje sa tačke gledišta prakse našeg Suda. Sud ne može da zameni domaće organe u proceni činjenica i primeni domaćeg prava. On međutim mora biti obazriv u obezbeđenju standarda zaštite ljudskih prava zajamčenih Konvencijom i mora utvrditi da li su oni zadovoljeni u konkretnom slučaju.

U predmetu Garcia Manibardo protiv Španije (broj 38695/97, stav 45., ECHR 2000-II) Sud je izneo načelo da neproporcionalno ometanje prava na pristup sudu predstavlja povredu člana 6. Konvencije. Ometanje sa kojim su se podnosioci predstavke suočili u predmetnom slučaju bilo je neproporcionalno, prvenstveno zbog toga što se nije moglo predvideti. U odsustvu posebne zakonske odredbe i relevantne sudske prakse nije se moglo predvideti da će Vrhovni sud zahtevati od nižih sudova da o ovom pitanju donesu posebnu odluku.

U suštini, odgovarajuća odluka o iznosu zahteva u novoj valuti obezbeđena je presudama nižih sudova, ali je Vrhovni sud insistirao na donošenju zvanične i posebne odluke. Ovaj zahtev je bio još manje predvidiv pošto se nije primenjivao u drugim predmetima pred Vrhovnim sudom.

Štaviše, posebna odluka koju je tražio Vrhovni sud je van domašaja tužbe podnosilaca predstavke, iz čega je jasno da je ometanje njihovog prava neproporcionalno.

U praksi našeg Suda jasno je pravilo da se pristup sudu ne sme poricati formalističkom primenom domaćeg prava. Sud je u predmetu Brualla Gomez De La Torre protiv Španije (19. decembar 1997. godine, stav 32., Izveštaji o presudama i odlukama 1997-VIII) utvrdio da je zapravo, iako nije uloga Suda "da izražava mišljenje o odgovarajućem izboru politike domaćih sudova" zadatak Suda je da utvrdi "da li su posledice tog izbora [bile] u skladu sa Konvencijom". U nekoliko drugih predmeta Sud je zaključio da bi, kad god su domaći sudovi primenili određeni zahtev dopuštenosti na previše formalan način, to predstavljalo neproporcionalno ograničenje prava na pristup sudu (vidi Stone Court Shipping Company, S.A. protiv Španije, broj 55524/00, st. 36-43, 28. oktobar 2003. godine; Bulena protiv Republike Češke, broj 57567/00, stav 35., 20. april 2004. godine; Kadlec i drugi protiv Republike Češke, broj 49478/99, st. 26-30, 25. maj 2004. godine; i Boulougouras protiv Grčke, broj 66294/01, st. 26-27, 27. maj 2004. godine). Jednom drugom prilikom Komisija je takođe izjavila da odbacivanje zahteva za razmatranje (kasaciju) povređuje pravo pristupa ako je to odbacivanje posledica propusta na strani domaćih sudova (vidi Dimova protiv Bugarske, broj 31806/96, izveštaj Komisije od 21. oktobra 1998. godine). Formalistički zahtev da se donese posebna odluka o vrednosti zahteva, što je već učinjeno presudama nižih sudova, lišila je podnosioce predstavke u predmetnom slučaju prava na drugu žalbu Vrhovnom sudu. To je ono što po našem mišljenju predstavlja povredu člana 6. u ovom predmetu.

Prema tome, naš je stav da je ugrožena sama suština prava podnosilaca predstavke na sud.