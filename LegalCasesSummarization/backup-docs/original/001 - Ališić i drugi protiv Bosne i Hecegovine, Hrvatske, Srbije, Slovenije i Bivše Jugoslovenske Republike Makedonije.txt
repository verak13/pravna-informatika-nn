Presuda Evropskog suda za ljudska prava

Presuda je objavljena u "Službenom glasniku RS", br. 97/2014 od 8.9.2014. godine.

VELIKO VEĆE

PREDMET ALIŠIĆ I DRUGI protiv BOSNE I HERCEGOVINE, HRVATSKE, SRBIJE, SLOVENIJE I BIVŠE JUGOSLOVENSKE REPUBLIKE MAKEDONIJE 
(predstavka broj 60642/08)

PRESUDA

STRAZBUR 
16. jul 2014. godine

 

Ova presuda je pravosnažna, ali može biti predmet redaktorskih izmena.

 

U predmetu Ališić i drugi protiv Bosne i Hercegovine, Hrvatske, Srbije, Slovenije i Bivše Jugoslovenske Republike Makedonije, Evropski sud za ljudska prava, na zasedanju Velikog veća u sastavu:

Dean Spielmann, predsednik,

Josep Casadevall,

Guido Raimondi,

Ineta Ziemele,

Mark Villiger,

Isabelle Berro-Lefèvre,

David Thór Björgvinsson,

Danutė Jočienė,

Dragoljub Popović,

Päivi Hirvelä,

Mirjana Lazarova Trajkovska,

Ganna Yudkivska,

Angelika Nußberger,

Linos-Alexandre Sicilianos,

André Potocki,

Faris Vehabović,\

Ksenija Turković, sudije,

i Michael O’Boyle, zamenik sekretara,

Posle većanja na zatvorenoj sednici 10. jula 2013. godine i 28. maja 2014. godine, Donosi sledeću presudu, koja je doneta poslednjeg navedenog dana:

POSTUPAK

1. Predmet je formiran na osnovu predstavke (broj 60642/08) protiv Bosne i Hercegovine, Hrvatske, Srbije, Slovenije i Bivše Jugoslovenske Republike Makedonije koju su Sudu prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija") podnela tri državljanina Bosne i Hercegovine, gospođa Emina Ališić, gospodin Aziz Sadžak i gospodin Sakib Šahdanović (u daljem tekstu: "Podnosioci predstavke"), 30. jula 2005. godine. Prvi podnosilac predstavke je takođe nemački državljanin.

2. Podnosioci predstavke su naveli da od raspada Socijalističke Federativne Republike Jugoslavije nisu u mogućnosti da podignu "staru" deviznu štednju sa svojih računa kod sarajevske filijale Ljubljanske banke Ljubljana i tuzlanske filijale Investbanke. Oni su se oslonili na čl. 13. i 14. Konvencije i član 1. Protokola broj 1 Konvencije.

3. Predstavka je podneta Četvrtom odeljenju Suda (pravilo 52. stav 1. Poslovnika Suda). Veće Odeljenja u sastavu: Nicolas Bratza, Lech Garlicki, Nina Vajić, Boštjan M. Zupančič, Ljiljana Mijović, Dragoljub Popović i Mirjana Lazarova Trajkovska, sudije i Lawrence Early, sekretar Odeljenja, 17. oktobra 2011. godine odlučilo je da združi razmatranje osnovanosti predstavke sa pitanjem iscrpenosti domaćih pravnih lekova i proglasilo predstavku dopuštenom.

4. Presudom od 6. novembra 2012. godine, Veće je sa šest glasova prema jedan odbilo primedbe vlada na iscrpenost domaćih pravnih lekova i utvrdilo:

- jednoglasno da je Srbija povredila član 1. Protokola broj 1 Konvencije u odnosu na gospodina Šahdanovića;

- sa šest glasova prema jedan da je Slovenija povredila član 1. Protokola broj 1 Konvencije u odnosu na gospođu Ališić i gospodina Sadžaka;

- jednoglasno da ostale tužene države nisu povredile član 1. Protokola broj 1 Konvencije;

- jednoglasno da je Srbija povredila član 13. Konvencije u odnosu na gospodina Šahdanovića;

- sa šest glasova prema jedan da je Slovenija povredila član 13. Konvencije u odnosu na gospođu Ališić i gospodina Sadžaka;

- jednoglasno da ostale tužene države nisu povredile član 13. Konvencije; i

- jednoglasno da nema potrebe da se pritužba razmatra prema članu 14. zajedno sa članom 13. Konvencije i članom 1. Protokola broj 1 u odnosu na Srbiju i Sloveniju i da nije bilo povrede člana 14. zajedno sa članom 13. Konvencije i članom 1. Protokola broj 1 u odnosu na ostale tužene države.

Izdvojeno mišljenje sudije Zupančiča priloženo je uz presudu.

5. U skladu sa zahtevima vlada Srbije i Slovenije, kolegijum Velikog veća je 18. marta 2013. godine odlučio da predmet iznese Velikom veću u skladu sa članom 43. Konvencije.

6. Sastav Velikog veća utvrđen je u skladu sa odredbama člana 26. st. 4. i 5. Konvencije i pravila 24. Boštjan M. Zupančič, sudija izabran u odnosu na Sloveniju, odlučio je da se povuče iz Velikog veća (pravilo 28). Vlada Slovenije je u skladu sa tim imenovala Angeliku Nußberger, sudiju izabranu u odnosu na Nemačku, da ga zameni (član 26. stav 4. Konvencije i pravilo 29). David Thór Björgvinsson i Danutė Jočienė, čiji su mandati istekli 31. oktobra 2013. godine, nastavili su da budu sudije u ovom predmetu (član 23. stav 3. Konvencije i pravilo 24. stav 4.).

7. Strane su dostavile dalja pisana zapažanja (pravilo 59. stav 1).

8. Zasedanje Veća u prisustvu javnosti održano je u Zgradi ljudskih prava u Strazburu 10. jula 2013. godine (pravilo 59. stav 3.). Pred Sudom su se pojavili:

(a) za podnosioce predstavke

gospodin B. Mujčin,

gospodin E. Eser, advokat,

gospodin A. Mustafić, pomoćnik;

(b) za Vladu Bosne i Hercegovine

gospođa M. Mojić, zastupnik,

gospođa B. Skalonjić, pomoćnik zastupnika,

gospođa E. Veledar Arifagić,

gospodin Z. Kelić,

gospodin T. Ćurak,

gospodin S. Bakić,

gospodin E. Kubat,

gospođa V. Tufek,

gospođa N. Trossat,

gospodin M. Mahmutović, savetnici;

(v) za Vladu Hrvatske

gospođa Š. Stažnik, zastupnik,

gospođa N. Katić,

gospođa A. Metelko-Zgombić,

gospođa M. Bašić,

gospođa J. Vlašić,

gospođa B. Grabovac,

gospođa V. Zvonar, savetnici;

(g) za Vladu Srbije

gospodin S. Carić, zastupnik,

gospođa V. Rodić,

gospođa D. Dobrković,

gospodin N. Petković,

gospodin B. Milisavljević,

gospodin B. Kurbalija,

gospođa S. Đurđević, savetnici;

(d) za Vladu Slovenije

gospođa N. Pintar-Gosenca, zastupnik,

gospođa C. Annacker, advokat,

gospođa A. Nee,

gospođa M. Prevc,

gospođa R. Gabrovec,

gospođa A. Polak-Petrič,

gospođa A. Kulick, savetnici;

(đ) za Vladu Makedonije

gospodin K. Bogdanov, zastupnik,

gospođa V. Stanojevska, savetnik.

Sud je saslušao obraćanja gospodina Mujčina, gospođe Mijić, gospođe Stažnik, gospodina Carića, gospođe Annacker i gospodina Bogdanova.

ČINjENICE

I. OKOLNOSTI PREDMETA

A. Uvod

9. Podnosioci predstavke rođeni su 1976. godine, 1949. godine, odnosno 1952. godine, i žive u Nemačkoj.

10. Pre raspada Socijalističke Federativne Republike Jugoslavije (u daljem tekstu: "SFRJ") dva podnosioca predstavke, gospođa Ališić i gospodin Sadžak, uložili su devizna sredstva kod Ljubljanske banke Sarajevo.1 U kontekstu ekonomskih reformi 1989/90. godine (videti stav 21. u daljem tekstu), 1990. godine Ljubljanska banka Sarajevo postala je filijala slovenačke banke Ljubljanska banka Ljubljana. Takođe pre raspada SFRJ, treći podnosilac predstavke, gospodin Šahdanović, uložio je svoja devizna sredstva kod tuzlanske filijale srpske Investbanke, u Bosni i Hercegovini. U skladu sa dokumentacijom u posedu Suda, 31. decembra 1991. godine stanje na računima gospođe Ališić i gospodina Sadžaka kod sarajevske filijale Ljubljanske banke Ljubljana iznosilo je 4.715 nemačkih maraka (DM) i 129.874 DM, a 3. januara 2002. godine stanje na računima gospodina Šahdanovića kod tuzlanske filijale Investbanke iznosilo je 63.880 DM, 4 austrijska šilinga i 73 američka dolara (USD).

11. Pritužbe podnosilaca predstavke prema Konvenciji odnose se na njihovu nemogućnost da sa bankarskih računa podignu svoju deviznu štednju opisanu u gornjem tekstu. Prema njihovim tvrdnjama, to je predstavljalo povredu člana 1. Protokola broj 1, i samog i u vezi sa članom 14. Konvencije, od strane svih tuženih država. Oni su takođe istakli povredu člana 13. Konvencije.

________

1 Ova banka je drugačija i ne bi je trebalo mešati sa bankom istog naziva navedenom u stavu 30. u daljem tekstu, osnovanom 1993. godine.

B. Istorijat

1. Komercijalno bankarstvo u SFRJ pre reforme 1989/90. godine

(a) Osnovne banke, udružene banke i državne banke

12. Do ekonomskih reformi 1989/90. godine, sistem komercijalnih banaka sastojao se od osnovnih banaka i udruženih banaka. Osnovne banke su bile poseban pravni subjekt, ali su bile sastavni deo organizacione strukture jedne od devet udruženih banaka. Osnovne banke su po pravilu osnivala i kontrolisala društvena preduzeća sa sedištem u istoj teritorijalnoj jedinici (naime, u jednoj od republika - Bosni i Hercegovini, Hrvatskoj, Makedoniji, Crnoj Gori, Srbiji i Sloveniji - ili autonomnim pokrajinama - Kosovu i Vojvodini). Preduzeća u društvenom vlasništvu imala su glavnu ulogu u jugoslovenskom modelu samoupravljanja: ni privatna ni državna, ona su bila kolektivna svojina kojom su upravljali zaposleni, na osnovu komunističke vizije industrijskih odnosa (fenomen i trenutni status tih preduzeća u Srbiji, gde ona i dalje postoje, opisan je u predmetu Kačapor i druge podnositeljke predstavke protiv Srbije, br. 2269/06 i druge, st. 71-76. i 97, 15. januar 2008. godine). Najmanje dve osnovne banke su mogle formirati jednu udruženu banku. Ljubljanska banka Ljubljana, jedna od ovih udruženih banaka, sastojala se od Ljubljanske banke Sarajevo, kod koje su dva podnosioca predstavke otvorila račune, Ljubljanske banke Zagreb,2 Ljubljanske banke Skoplje3 i jednog broja drugih osnovnih banaka. Slično tome, Investbanka, u kojoj je jedan od podnosilaca predstavke otvorio račune, zajedno sa nekim drugim osnovnim bankama, formirala je udruženu banku pod nazivom Beogradska udružena banka.

13. U SFRJ takođe je bilo devet narodnih banaka, Narodna banka Jugoslavije (u daljem tekstu: "NBJ") i narodna banka u svakoj od šest republika i dve autonomne pokrajine.

__________

2 Videti stav 43. u daljem tekstu.

3 Videti stav 52. u daljem tekstu.

(b) Devizna štednja

14. Pošto je imala velike potrebe za čvrstom valutom, SFRJ je privukla svoje državljane u inostranstvu i druge građane da devizna sredstva ulažu kod njenih banaka. Na ta ulaganja dobijala se visoka kamata, a godišnja kamatna stopa često je prelazila 10% i za njih je garantovala država (član 14. stav 3. Zakona o deviznom poslovanju iz 1985. godine4 i član 76(1) Zakona o bankama i drugim finansijskim organizacijama iz 1989. godine5).

4 Ovde i u fusnotama u daljem tekstu navedeni su puni nazivi domaćeg zakonodavstva na izvornom jeziku: Zakon o deviznom poslovanju, "Službeni list SFRJ", br. 66/85, 13/86, 71/86, 2/87, 3/88, 59/88, 85/89, 27/90, 82/90 i 22/91.

5 Zakon o bankama i drugim finansijskim organizacijama, "Službeni list SFRJ", br. 10/89, 40/89, 87/89, 18/90, 72/90 i 79/90.

15. Garancija države bi bila aktivirana u slučaju stečaja ili "očigledne nelikvidnosti" neke banke na zahtev te banke (član 18. Zakona o bankama i drugim finansijskim organizacijama iz 1989. godine6 i relevantna podzakonska akta7). Nijedna od banaka koje se razmatraju u ovom predmetu nije podnela taj zahtev.

16. Štediše nisu mogle samostalno tražiti aktiviranje garancije, ali su imale pravo, u skladu sa Zakonom o obligacionim odnosima iz 1978. godine,8 da podignu svoje uloge u svakom trenutku, zajedno sa dospelom kamatom.

Član 1035. tog zakona je propisivao:

"1. Ugovor o novčanom depozitu je zaključen kada se banka obavezala da primi, a deponent da položi kod banke određeni novčani iznos.

2. Ovim ugovorom banka stiče pravo da raspolaže deponovanim novcem i dužna je da ga vrati prema uslovima predviđenim u ugovoru

Član 1043. stav 1. tog zakona glasi kako sledi:

"Ako je novčani depozit primljen kao ulog na štednju, banka, odnosno štedno-kreditna organizacija izdaje deponentu štednju knjižicu."

Član 1044. tog zakona propisivao je:

"1. U štednju knjižicu se unose sve uplate i podizanja novca.

2. Upisi u kljižicu potvrđeni pečatom banke i potpisom ovlašćenog lica su dokaz o uplatama odnosno podizanjima u odnosima između banke i ulagača.

3. Suprotan sporazum je ništavan."

Štaviše, član 1045. tog zakona glasio je:

"Na uloge na štednju plaća se kamata."

__________

6 Zakon o sanaciji, stečaju i likvidaciji banaka i drugih finansijskih organizacija, "Službeni list SFRJ", br. 84/89 i 63/90.

7 Odluka o načinu izvršavanja obaveza Federacije po osnovu jemstva za devize na deviznim računima i deviznim štednim ulozima građana, građanskih pravcnih lica i stranih fizičkih lica, "Službeni list SFRJ", broj 27/90.

8 Zakon o obligacionim odnosima, "Službeni list SFRJ", br. 29/78, 39/85, 45/89 i 57/89.

(v) Plan ponovnog deponovanja

17. Počev od sredine sedamdesetih godina prošlog veka, banke su pretrpele devizne gubitke zbog smanjenja vrednosti domaće valute. SFRJ je zbog toga uvela sistem za "ponovno deponovanje" deviznih sredstava, čime je bankama omogućeno da deviznu štednju građana prenesu Narodnoj banci Jugoslavije (u daljem tekstu: "NBJ"), koja je preuzela devizni rizik (član 51. Zakona o deviznom poslovanju iz 1977. godine9). Iako je ovaj sistem bio fakultativan, u praksi banke nisu imale drugu mogućnost pošto im nije bilo dozvoljeno da imaju devizne račune kod stranih banaka, što je bilo neophodno za plaćanja u inostranstvu, a nije im bilo ni dozvoljeno da odobravaju zajmove u stranoj valuti. Praktično su sva devizna sredstva zbog toga bila ponovo deponovana kod NBJ, u skladu sa jednim od sledeća dva metoda: knjiženjem, odnosno "proforma" metodom, ili metodom stvarnog prenosa deviza na devizne račune NBJ. Metoda knjiženja je korišćena daleko više, pošto je ona komercijalnim bankama omogućavala da prebace devizne rizike na NBJ bez plaćanja provizija stranim bankama (videti Kovačić i drugi protiv Slovenije [VV], br. 44574/98, 45133/98 i 48316/99, st. 36, 3. oktobar 2008. godine; videti takođe odluku AP 164/04 Ustavnog suda Bosne i Hercegovine od 1. aprila 2006. godine, st. 53). Prema internom izveštaju NBJ iz septembra 1988,10 do 30. juna 1988. godine približno 9 milijardi USD ponovo je deponovano kod NBJ, od kojih je samo oko 1,4 milijarde USD (naime, malo iznad 15%) bilo fizički preneto na mnoge strane račune NBJ. Izgleda da su sredstva na stranim računima NBJ nedavno podeljena između država sledbenica (videti stav 65. u daljem tekstu).

18. U vezi sa Ljubljanskom bankom Sarajevo,11 gde su prva dva podnosioca predstavke imala račune, plan ponovnog deponovanja funkcionisao je na sledeći način. U skladu sa serijom sporazuma (između Ljubljanske banke Sarajevo, Ljubljanske banke Ljubljana,

Narodne banke Bosne i Hercegovine i Narodne banke Slovenije), Ljubljanska banka Sarajevo trebalo je da svakog meseca prenese Narodnoj banci Slovenije, za račun Ljubljanske banke Ljubljana, svu razliku između deponovanih deviznih sredstava i podignutih deviznih sredstava. Neka od ovih sredstava su vraćena Ljubljanskoj banci Sarajevo na zahtev te banke radi održavanja likvidnosti (u periodima kada je više deviznih sredstava bilo podizano nego ulagano). Dakle, u periodu od 1984. godine do 1991. godine u Ljubljanu je prebačeno 244.665.082 DM, a 41.469.528 DM (naime, manje od 17%) vraćeno u Sarajevo. Sredstva koja nisu vraćena u Sarajevo ponovo su deponovana kod NBJ u skladu sa jednom od metoda opisanih u stavu 17. u gornjem tekstu: metodom knjiženja, odnosno "proforma" metodom (u kom slučaju ne postoji dokaz da su ona zapravo otišla iz Ljubljane) ili metodom stvarnog prebacivanja deviznih sredstava na devizne račune NBJ. Bez obzira koja je metoda ponovnog deponovanja upotrebljena, sva ova sredstva beležena su kao potraživanje Ljubljanske banke Sarajevo od NBJ.

19. U skladu sa sporazumima navedenim u stavu 18. u gornjem tekstu, Ljubljanskoj banci Sarajevo NBJ je odobravala dinarske kredite (u početku bez kamate), preko Narodne banke Bosne i Hercegovine, za vrednost ponovo deponovanih deviznih sredstava. Tako dobijene dinare ta osnovna banka je upotrebljavala za davanje kredita, po kamatnim stopaama ispod stope inflacije, preduzećima sa sedištem, po pravilu, u istoj teritorijalnoj jedinici.

20. Sistem ponovnog deponovanja sredstava je završen krajem 1988. godine (na osnovu izmene i dopune člana 103. Zakona o deviznom poslovanju iz 1985. godine). Banke su dobile dozvolu da kod stranih banaka otvaraju devizne račune. Ljubljanska banka Sarajevo, kao i druge banke, iskoristila je tu priliku i deponovala ukupno oko 13,5 miliona USD kod stranih banaka u periodu od oktobra 1988. godine do decembra 1989. godine. U arhivi nema informacija šta se desilo sa tim sredstvima.

_________

9 Zakon o deviznom poslovanju i kreditnim odnosima, "Službeni list SFRJ", br. 15/77, 61/82, 77/82, 34/83, 70/83 i 71/84.

10 Kopija istog koju je dostavila Vlada Slovenije (aneks broj GC10).

11 Kao što je primećeno u fusnoti 2 u gornjem tekstu, ovu banku ne treba mešati sa bankom istog naziva, osnovanom 1993. godine, kao što je navedeno u stavu 30. u daljem tekstu.

2. Reforma komercijalnih banaka u SFRJ 1989/90. godine

21. U okviru reformi iz 1989/90. godine, SFRJ je ukinula gore opisani sistem osnovnih i udruženih banaka. Ova promena u bankarskim propisima omogućila je nekim osnovnim bankama da se opredele da budu samostalne, a druge osnovne banke su postale filijale (bez pravnog subjektiviteta) bivših udruženih banaka kojima su ranije pripadale. Gore pomenuta Ljubljanska banka Sarajevo je tako 1. januara 1990. godine postala filijala (bez pravnog subjektiviteta) Ljubljanske banke Ljubljana, a ova druga je preuzela prava, sredstva i obaveze prve banke. Gore pomenuta Investbanka postala je samostalna banka sa sedištem u Srbiji i jednim brojem filijala u Bosni i Hercegovini.

22. Uz to, proglašena je konvertibilnost dinara, što je dovelo do masovnog podizanja deviznih sredstava. SFRJ je zbog toga pribegla hitnim merama koje su velikim delom ograničavale podizanje deviznih uloga. Na primer, od decembra 1990. godine, kada je član 71. Zakona o deviznom poslovanju iz 1985. godine izmenjen, štediše su mogle da koriste svoje ušteđevine jedino za plaćanje uvezene robe ili usluga za svoje potrebe ili potrebe bliskih rođaka, da kupuju obveznice u stranim valutama, da daju testamentarne poklone u naučne ili humanitarne svrhe, ili da plaćaju životno osiguranje kod lokalnih osiguravajućih društava. Pored toga, član 3. Odluke Vlade SFRJ iz aprila 1991. godine12 koja je bila na snazi do 8. februara 1992. godine i član 17(v) odluke NBJ iz januara 1991. godine13 koju je Ustavni sud SFRJ proglasio neustavnom u aprilu 1992. godine, ograničili su iznos koji štediše mogu da podignu ili koriste za gore navedene svrhe na 500 DM po podizanju i najviše 1.000 DM mesečno (videti stav 53. u daljem tekstu).

________

12 Odluka o načinu na koji ovlašćene banke izvršavaju naloge za plaćanje domaćih fizičkih lica devizama sa njihovih deviznih računa i deviznih štednih uloga, "Službeni list SFRJ", br. 28/91, 34/91, 64/91 i 9/92.

13 Odluka o načinu vođenja deviznog računa i deviznog štednog uloga domaćeg i stranog fizičkog lica, "Službeni list SFRJ", br. 6/91, 30/91, 36/91 i 25/92.

3. Raspad SFRJ 1991/92. godine

23. SFRJ se raspala 1991/92. godine. U državama sledbenicama ranije ulagana devizna štednja stavljena je pod poseban režim i obično se naziva "starim" ili "zamrznutim" deviznim ulozima. U daljem tekstu se nalazi pregled relevantnog domaćeg prava i prakse o toj štednji u svakoj od pet država sledbenica - prikazan po abecednom redu - a koje su takođe tužene strane u ovom predmetu.

V. Okolnosti koje se odnose na tužene države

1. Bosna i Hercegovina

(a) Mere u vezi sa "starom" deviznom štednjom

24. Bosna i Hercegovina je 1992. godine preuzela zakonsku garanciju za staru deviznu štednju od SFRJ (videti član 6. Zakona o primeni zakonodavstva SFRJ iz 1992. godine14). Iako relevantne zakonske odredbe nisu toliko jasne po tom pitanju, Narodna banka Bosne i Hercegovine smatra da se garancija odnosi samo na staru deviznu štednju u domaćim bankama (videti njen izveštaj 63/94 od 8. avgusta 1994. godine15).

25. Iako je za vreme rata sva "stara" devizna štednja ostala zamrznuta, podizanja novca su bila izuzetno dozvoljena iz humanitarnih razloga i u nekim drugim posebnim slučajevima (videti relevantne podzakonske propise16).

26. Posle rata 1992-95, svaki entitet (Federacija Bosne i Hercegovine - FBiH - i Republika Srpska) doneo je svoje sopstvene zakone o "staroj" deviznoj štednji. U ovom slučaju relevantno je samo zakonodavstvo FBiH, s obzirom da se predmetne filijale nalaze u tom entitetu. FBiH je 1997. godine preuzela odgovornost za "staru" deviznu štednju u bankama i filijalama koje se nalaze na njenoj teritoriji (videti član 3. stav 1. Zakona o utvrđivanju i realizaciji potraživanja građana iz 1997. godine17 i Uredbu o ostvarivanju prava lica koja nemaju prebivalište iz 1999. godine18). Iako je ta štednja ostala zamrznuta, taj Zakon je propisivao da se mogla koristiti za otkup državnih stanova i preduzeća (videti član 18. Zakona o utvrđivanju i realizaciji potraživanja građana iz 1997. godine, i izmene i dopune iz 2004. godine).

27. FBiH je 2004. godine usvojila novo zakonodavstvo. Ona se obavezala da će isplatiti "staru" deviznu štednju u domaćim bankama u tom entitetu, bez obzira na državljanstvo ulagača. Njena obaveza za tu štednju u filijalama Ljubljanske banke Ljubljana, Investbanke ili drugih stranih banaka, u kojima su podnosioci predstavke imali račune, bila je izričito isključena u skladu sa članom 9. stav 2 Zakona o utvrđivanju i načinu izmirenja unutrašnjih obaveza Federacije iz 2004. godine.19

28. Obaveza za "staru" deviznu štednju u domaćim bankama prešla je 2006. godine sa entiteta na državu. Obaveza za tu štednju u lokalnim filijalama Ljubljanske banke Ljubljana i Investbanke bila je opet izričito isključena, ali je država imala obavezu da pomogne štedišama ovih filijala da dobiju isplatu svoje štednje od Slovenije i Srbije (videti član 2. Zakona o staroj deviznoj štednji iz 2006. godine20). Pored toga, svi postupci u vezi sa "starom" štednjom obustavljeni su prema zakonu (videti član 28. tog Zakona; ova odredba je proglašena ustavnom, odlukom broj U 13/06 Ustavnog suda Bosne i Hercegovine od 28. marta 2008. godine, st. 35).

_________

14 Uredba sa zakonskom snagom o preuzimanju i primjenjivanju saveznih zakona koji se u Bosni i Hercegovini primjenjuju kao republički zakoni, "Službeni list Republike Bosne i Hercegovine", broj 2/92.

15 Kopija koju je dostavila Vlada Bosne i Hercegovine.

16 Odluka o uslovima i načinu isplata dinara po osnovu definitivne prodaje devizne štednje domaćih fizičkih lica i korišćenju deviza sa deviznih računa i deviznih štednih uloga domaćih fizičkih lica za potrebe liječenja i plaćanja školarine u inostranstvu, "Službeni list Republike Bosne i Hercegovine", broj 4/93; Odluka o uslovima i načinu davanja kratkoročnih kredita bankama na osnovu definitivne prodaje deponovane devizne štednje građana i efektivno prodatih deviza od strane građana, "Službeni list Republike Srpske", br. 10/93 i 2/94; i Odluka o ciljevima i zadacima monetarno-kreditne politike u 1995. godini, "Službeni list Republike Bosne i Hercegovine", br. 11/95 i 19/95.

17 Zakon o utvrđivanju i realizaciji potraživanja građana u postupku privatizacije, "Službeni list FBiH", br. 27/97, 8/99, 45/00, 54/00, 32/01, 27/02, 57/03, 44/04, 79/07 i 65/09.

18 Uredba o ostvarivanju potraživanja lica koja su imala deviznu štednju u bankama na teritoriji Federacije, a nisu imala prebivalište na teritoriji Federacije, "Službeni list FBiH", broj 44/99.

19 Zakon o utvrđivanju i načinu izmirenja unutrašnjih obaveza Federacije, "Službeni list FBiH", br. 66/04, 49/05, 35/06, 31/08, 32/09 i 65/09.

20 Zakon o izmirenju obaveza po osnovu računa stare devizne štednje, "Službeni list Bosne i Hercegovine", br. 28/06, 76/06, 72/07 i 97/11.

(b) Status filijale Ljubljanske banke Ljubljana u Sarajevu i Ljubljanske banke Sarajevo utvrđen 1993. godine

29. Kao što je navedeno u stavu 21. u gornjem tekstu, u januaru 1990. godine Ljubljanska banka Sarajevo postala je filijala, bez pravnog subjektiviteta, Ljubljanske banke Ljubljana. Ova druga banka je preuzela ranija prava, imovinu i obaveze. Prema registru privrednih društava, filijala je postupala u ime i za račun matične banke. Vrednost devizne štednje je krajem 1991. godine u toj filijali iznosila oko 250 miliona DM, ali je u njenom trezoru bilo manje od 350.000 DM (protok deviznih sredstava između Sarajeva i Ljubljane opisan je u stavu 18. u gornjem tekstu).

30. Nova banka, istog naziva kao i prethodna sarajevska filijala Ljubljanske banke Ljubljana - Ljubljanska banka Sarajevo - osnovana je prema zakonima Bosne i Hercegovine 1993. godine. Ona je jednostrano preuzela obavezu za "staru" deviznu štednju u Sarajevskoj filijali Ljubljanske banke Ljubljana, slovenačke banke.

31. Narodna banka Bosne i Hercegovine je 1994. godine izvršila pregled i konstatovala mnoge nedostatke. Pre svega, rukovodstvo nove Ljubljanske banke Sarajevo nije bilo propisno imenovano i nije bilo jasno ko su akcionari. Narodna banka je zbog toga imenovala direktora te banke. Drugo, kao domaća banka, Ljubljanska banka Sarajevo nije mogla preuzeti odgovornost strane banke za "staru" deviznu štednju, pošto bi to moglo nametnuti nove finansijske obaveze za državu Bosnu i Hercegovinu (pošto je država bila zakonski garant za "staru" deviznu štednju u svim domaćim bankama). Narodna banka je naložila da završni bilans za sarajevsku filijalu Ljubljanske banke Ljubljana od 31. marta 1992. godine bude hitno urađen i da se definišu njeni odnosi sa matičnom bankom.

32. Međutim, prema registru privrednih društava, ta novo formirana Ljubljanska banka Sarajevo ostala je odgovorna za "staru" deviznu štednju u sarajevskoj filijali Ljubljanske banke Ljubljana sve do kraja 2004. godine (videti stav 35. u daljem tekstu). Prema tome, nastavila je da upravlja štednjom klijenata sarajevske filijale Ljubljanske banke Ljubljana. Oko 3% te štednje korišćeno je u procesu privatizacije u FBiH (videti stav 26. u gornjem tekstu), a u jednom slučaju, parnični sud je naložio Ljubljanskoj banci Sarajevo da isplati štednju jednom štediši sarajevske filijale Ljubljanske banke Ljubljana (videti Višnjevac protiv Bosne i Hercegovine (odluka), broj 2333/04 od 24. oktobra 2006. godine).

33. Ustavni sud Bosne i Hercegovine opisao je situaciju pre 2004. godine kao "haotičnu" (odluka AP 164/04 od 1. aprila 2006. godine, stav 55). Odbor za ljudska prava za Bosnu i Hercegovinu, domaće telo za ljudska prava, utvrdio je da pravna nesigurnost u vezi sa pitanjem "stare" devizne štednje u, između ostalog, domaćim filijalama Ljubljanske banke Ljubljana i Investbanke u tom periodu predstavlja povredu člana 1. Protokola broj 1 Konvencije (videti odluku CH/98/377 i druge od 7. novembra 2003. godine, stav 270).

34. Agencija FBiH za bankarstvo je 2003. godine stavila domaću Ljubljansku banku Sarajevo pod svoju privremenu upravu iz razloga što ona nema definisane odnose sa Ljubljanskom bankom Ljubljana, stranom bankom iz Slovenije.

35. Na osnovu izmena i dopuna Zakona o registru privrednih društava iz 2000. godine,21 parlament FBiH je 2003. godine produžio zakonski rok za brisanje upisa iz perioda ratnog stanja u registar privrednih društava do aprila 2004. godine. Ubrzo nakon toga, Opštinski sud u Sarajevu je u novembru 2004. godine doneo odluku da domaća Ljubljanska banka Sarajevo nije pravni sledbenik sarajevske filijale slovenačke Ljubljanske banke Ljubljana i da nije odgovorna za "staru" deviznu štednju u toj filijali; i da, kao rezultat toga, upis u registar privrednih društava iz 1993. godine kojim se tvrdi drugačije mora biti izbrisan.

36. Domaća Ljubljanska banka Sarajevo je 2006. godine prodala svoju imovinu jednom hrvatskom preduzeću koje je, zauzvrat, preuzelo obavezu da isplati dugove te banke. Istovremeno, prostorije sarajevske filijale slovenačke Ljubljanske banke Ljubljana, za koje je nastavila da se brine Vlada FBiH sve dok se konačno ne utvrdi status te filijale, izdate su istom hrvatskom preduzeću u ime i za račun Ljubljanske banke Ljubljana.

37. Nadležni sud je 2010. godine započeo stečajni postupak protiv Ljubljanske banke Sarajevo u Bosni i Hercegovini. On je još u toku.

________

21 Zakon o postupku upisa pravnih lica u sudski registar, "Službeni list FBiH", br. 4/00, 49/00, 32/01, 19/03 i 50/03.

(v) Status filijale Investbanke u Tuzli

38. Filijala Investbanke u Tuzli uvek je imala status filijale bez pravnog subjektiviteta. Vrednost "stare" devizne štednje u toj filijali bila je otprilike 67 miliona USD (približno 100 miliona DM) 31. decembra 1991. godine. Filijala je zatvorena u junu 1992. godine i nikada više nije počela sa radom. Nije jasno šta se dogodilo sa njenim sredstvima.

39. Nadležni sud u Srbiji je 2002. godine doneo rešenje o stečaju Investbanke. Srpske vlasti su zatim prodale prostorije filijala Investbanke u FBiH (one u Republici Srpskoj su prodate 1999. godine). Na primer, za prostorije u Džafer Mahali u Tuzli, srpske vlasti su dobile 2.140.650 evra. Stečajni postupak protiv Investbanke je izgleda još u toku.

40. Vlada FBiH je 2010. godine donela odluku da preuzme brigu o prostorijama i arhivi filijala Investbanke u FBiH, ali izgleda da Investbanka više nema nikakve prostorije ni arhive u FBiH.

41. Na zahtev vlasti FBiH 2011. godine srpske vlasti su pokrenule krivičnu istragu o načinu na koji je arhiv tuzlanske filijale prebačen na srpsku teritoriju 2008. godine.

2. Hrvatska

(a) Mere u vezi sa "starom" deviznom štednjom

42. Vlada Hrvatske je navela da je "stara" devizna štednja u domaćim bankama i njihovim stranim filijalama otplaćena, bez obzira na državljanstvo ulagača. I zaista, jasno je da su isplatili štednju državljanima Bosne i Hercegovine u filijalama hrvatskih banaka u Bosni i Hercegovini. Međutim, Vlada Slovenije je dostavila odluke Vrhovnog suda Hrvatske (broj 3015/1993-2 iz 1994. godine, broj 3172/1995-2 iz 1996. godine i broj 1747 /1995-2 iz 1996. godine) koje utvrđuju da izraz "građanin" koji se koristi u relevantnom zakonodavstvu označava državljanina Hrvatske (videti i uporediti sa Kovačić i drugi, citirana u gornjem tekstu, stav 77).

(b) Status filijale Ljubljanske banke Ljubljana u Zagrebu

43. Hrvatska je omogućila svojim građanima da svoju "staru" deviznu štednju iz zagrebačke filijale Ljubljanske banke Ljubljana prebace u hrvatske banke (videti član 14. Zakona o staroj deviznoj štednji iz 1993. godine22 i relevantne podzakonske propise23). Navodno, oko dve trećine svih klijenata te filijale su iskoristili ovu mogućnost. Hrvatska i Slovenija su u martu 2013. godine potpisale Memorandum o saglasnosti, kojim se urgiraju dalji pregovori o sukcesiji u vezi sa prenesenim sredstvima. Kad su u pitanju preostale štediše koje nisu prenele svoju štednju iz zagrebačke filijale Ljubljanske banke Ljubljana u hrvatske banke, čija je štednja iznosila oko 300 miliona DM, neki od njih su pokrenuli parnični postupak u hrvatskim sudovima i 63 njih je dobilo svoju "staru" deviznu štednju iz prinudne prodaje imovine te filijale u Hrvatskoj (odluke Opštinskog suda u Osijeku od 8. aprila 2005. godine i 15. juna 2010. godine;24 videti takođe Kovačić i drugi, citirana u gornjem tekstu, st. 122-33). Neke druge štediše vode parnične postupke u slovenačkim sudovima (videti stav 51. u daljem tekstu). Prema zvaničnim dokumentima koja je podnela Vlada Hrvatske, Ljubljanska banka Ljubljana i njena zagrebačka filijala nemaju više nikakvu imovinu u Hrvatskoj.

__________

22 Zakon o pretvaranju deviznih depozita građana u javni dug Republike Hrvatske, "Službeni glasnik Republike Hrvatske", broj 106/93.

23 Pravilnik o utvrđivanju uvjeta i načina pod kojima građani mogu prenijeti svoju deviznu štednju s organizacijske jedinice banke čije je sjedište izvan Republike Hrvatske na banke u Republici Hrvatskoj, "Službeni list Republike Hrvatske", broj 19/94.

24 Vlada Slovenije je dostavila kopiju (aneksi br. 273-74).

3. Srbija

(a) Mere u vezi sa "starom" deviznom štednjom

44. Nakon raspada SFRJ, "stara" devizna štednja u srpskim bankama ostala je zamrznuta. Podizanje novca je, međutim, bilo izuzetno dozvoljeno iz humanitarnih razloga bez obzira na državljanstvo štediše i mesto filijale u pitanju (videti relevantna podzakonska akta25). Štaviše, srpski sudovi su bar jednom doneli odluku da su banke sa sedištem u Srbiji odgovorne za "staru" deviznu štednju u njihovim filijalama u Bosni i Hercegovini (videti Šekerović protiv Srbije (odluka), broj 32472/03, 4. januar 2007. godine).

45. Srbija se 1998. godine, a zatim ponovo 2002. godine obavezala da će isplatiti, delimično u gotovini, a delimično u vladinim obveznicama, "staru" deviznu štednju u domaćim filijalama domaćih banaka svojim građanima i građanima svih država osim država sledbenica SFRJ, zajedno sa "starom" deviznom štednjom u stranim filijalama domaćih banaka (kao što je tuzlanska filijala Investbanke) građana svih država osim država sledbenica SFRJ. Te vladine obveznice trebalo je amortizovati do 2016. godine u 12 godišnjih rata sa kamatom po godišnjoj stopi od 2% (član 4. Zakona o staroj deviznoj štednji iz 2002. godine26). U vezi sa iznosom koji je trebalo vratiti, Srbija se obavezala da će vratiti prvobitne uloge sa dospelom kamatom do 31. decembra 1997. godine po prvobitnoj stopi i sa kamatom dospelom posle tog datuma po godišnjoj stopi od 2% (član 2. istog Zakona).

46. Preostala "stara" devizna štednja, međutim, trebalo je da ostane zamrznuta (naime, štednja građana država sledbenica SFRJ osim Srbije deponovana u svim filijalama srpskih banaka, i domaćih i stranih, kao i štednja srpskih građana u filijalama srpskih banaka van Srbije), za vreme pregovora o sukcesiji, kao što je, na primer, bio slučaj sa ulozima trećeg podnosioca predstavke. Štaviše, svi postupci u vezi sa "starom" deviznom štednjom obustavljeni su prema zakonu, u skladu sa čl. 21. i 22. Zakona o staroj deviznoj štednji iz 1998. godine 27 i čl. 21. i 36. Zakona o staroj deviznoj štednji iz 2002. godine.

________

25 Odluka o uslovima i načinu davanja kratkoročnih kredita bankama na osnovu definitivne prodaje deponovane devizne štednje građana, "Službeni list Savezne Republike Jugoslavije", br. 42/93, 49/93, 71/93 i 77/93; Odluka o uslovima i načinu isplate dela devizne štednje građana koja je deponovana kod NBJ, "Službeni list Savezne Republike Jugoslavije", br. 42/94, 44/94 i 50/94; Odluka o uslovima i načinu isplate dela devizne štednje građana koja je deponovana kod NBJ, "Službeni list Savezne Republike Jugoslavije", br. 10/95, 52/95, 58/95, 20/96, 24/96 i 30/96; i Odluka o privremenom obezbeđivanju i načinu i uslovima isplate sredstava ovlašćenim bankama na ime dinarske protivvrednosti dela devizne štednje deponovane kod NBJ isplaćene građanima za određene namene, "Službeni list Savezne Republike Jugoslavije", br. 41/96, 21/98 i 4/99.

26 Zakon o regulisanju javnog duga Savezne Republike Jugoslavije po osnovu devizne štednje građana, "Službeni list Savezne Republike Jugoslavije", broj 36/02.

27 Zakon o izmirenju obaveza po osnovu devizne štednje građana, "Službeni list Savezne Republike Jugoslavije", br. 59/98, 44/99 i 53/01.

(b) Status Investbanke i njenih filijala

47. U skladu sa registrom preduzeća, Investbanka je državna banka. Njom upravlja Agencija za osiguranje depozita Srbije. Kao pravno lice u državnom vlasništvu, ona je morala da prebije svoja velika potraživanja od državnih i društvenih preduzeća kako bi bila moguća njihova privatizacija shodno Zakonu o privatizaciji iz 2001. godine.28 U januaru 2002. godine nadležni sud je izdao rešenje o stečaju Investbanke. Stečajni postupak je u toku. Stotine štediša u filijalama Investbanke u Bosni i Hercegovini neuspešno traže da im se vrate njihova sredstva u kontekstu stečajnog postupka. 20 njih je pokrenulo parnične postupke protiv Investbanke, ali bezuspešno.

__________

28 Zakon o privatizaciji, "Službeni glasnik Republike Srbije", br. 38/01, 18/03, 45/05, 123/07 i 30/10.

4. Slovenija

(a) Mere u vezi sa "starom" deviznom štednjom

48. Slovenija je 1991. godine preuzela od SFRJ zakonsku garanciju za "staru" deviznu štednju u domaćim filijalama svih banaka (uključujući i Investbanku i druge strane banke), bez obzira na državljanstvo ulagača (videti član 19, stav 3. Zakona za sprovođenje Ustavne povelje o suverenitetu i nezavisnosti Republike Slovenije - Ustavni zakon iz 1991. godine29), i pretvorila obaveze banaka prema štedišama u javni dug (videti Zakon o staroj deviznoj štednji iz 1993. godine30). Slovenija se time obavezala da isplati prvobitne uloge i kamatu dospelu do 31. decembra 1990. godine po prvobitnoj stopi, kao i kamatu dospelu od 1. januara 1991. godine do 31. decembra 1992. godine po godišnjoj stopi od 6% (član 2. Zakona o staroj deviznoj štednji iz 1993. godine). U vezi sa periodom posle toga, kamatna stopa je zavisila od toga da li se štediša odlučio za vladine obveznice ili gotovinu. Štediše su imale pravo na vladine obveznice, koje je trebalo amortizovati do 2003. godine u 20 polugodišnjih rata i pripadajuću kamatu po godišnjoj stopi od 5%, ili na gotovinu od banaka u kojima su imale novac, zajedno sa kamatom po tržišnoj stopi plus 0.25% u 10 polugodišnjih rata. U ovom drugom slučaju, bankama su se izdavale vladine obveznice. Neke štediše su se odlučile za obveznice pošto su mogli da ih upotrebe za kupovinu državnih stanova i preduzeća i za plaćanje poreza i penzijskih doprinosa.

_________

29 Ustavni zakon za izvedbo Temeljne ustavne listine o samostojnosti in neodvisnosti RS, "Službeni list Republike Slovenije", br. 1/91 i 45/94.

30 Zakon o poravnavanju obveznosti iz neizplačanih deviznih vlog, "Službeni list Republike Slovenije", broj 7/93.

(b) Status Ljubljanske banke Ljubljana i njenih filijala

49. Ubrzo posle proglašenja nezavisnosti, Slovenija je nacionalizovala, a zatim, 1994. godine, restrukturirala Ljubljansku banku Ljubljana izmenom i dopunom Zakona o sprovođenju Ustavne povelje iz 1991. godine. Najveći deo njene imovine i deo njenih obaveza prenet je na novu banku - Novu ljubljansku banku (videti član 22. tačka (b) tog Zakona, citiranog u stavu 54. u daljem tekstu). Stara banka je zadržala obavezu za "staru" deviznu štednju u njenim filijalama u drugim državama sledbenicama i odnosna potraživanja od NBJ (isto). Na osnovu tog Zakona, domaći sudovi su doneli jedan broj odluka kojima se Ljubljanskoj banci nalaže da isplati "staru" deviznu štednju štedišama u njenoj sarajevskoj filijali; istovremeno, domaći sudovi su smatrali da sama slovenačka država nema nikakve obaveze s tim u vezi (videti presude Vrhovnog suda II Ips 415/95 od 27. februara 1997. godine; II Ips 613/96 od 1. aprila 1998. godine; i II Ips 490/97 od 21. januara 1999. godine). Starom Ljubljanskom bankom je u početku upravljala Agencija za rehabilitaciju banaka. Ona je sada pod kontrolom agencije Vlade Slovenije - Fonda za sukcesiju.

50. Svi postupci koji se odnose na "staru" deviznu štednju u filijalama stare Ljubljanske banke Ljubljana u drugim državama sledbenicama su prekinuti 1997. godine (uz izuzetak trećestepenih postupaka pred Vrhovnim sudom), dok traju pregovori o sukcesiji (videti Zakon o Fondu za sukcesiju Republike Slovenije iz 1993. godine,31 izmenjen i dopunjen 1997. godine, i Zakon o Fondu za sukcesiju i visokom predstavniku za sukcesiju Republike Slovenije iz 2006. godine32). U decembru 2009. godine Ustavni sud Slovenije je, na osnovu tužbe dvojice hrvatskih štediša, proglasio tu meru neustavnom.33

51. Okružni sud u Ljubljani je od tada doneo mnoge presude kojima je staroj Ljubljanskoj banci Ljubljana naloženo da isplati "staru" deviznu štednju u njenoj filijali u Sarajevu zajedno sa kamatom (videti, na primer, presudu P 119/1995-I od 16. novembra 2010. godine, koja je postala pravosnažna i obavezujuća 4. januara 2012. godine kad ju je potvrdio Viši sud u Ljubljani; presudu P 9/2007-II od 7. decembra 2010. godine; i presudu P 1013/2012-II od 10. januara 2013. godine). Sud je objasnio da su prema zakonu SFRJ filijale postupale u ime i za račun matičnih banaka. Prema slovenačkom zakonu, štaviše, stara Ljubljanska banka je zadržala obavezu za "staru" deviznu štednju u svojoj filijali u Sarajevu. Sud je smatrao da je nebitno što je 1993. godine banka sa istoimenim nazivom, Ljubljanska banka Sarajevo, preuzela obavezu stare Ljubljanske banke Ljubljana za štednju u sarajevskoj filijali (videti stav 30. u gornjem tekstu), pošto je to učinjeno bez odobrenja matične banke ili štediša. U svakom slučaju, 2004. godine nadležni sud u Bosni i Hercegovini je izbrisao upis u registar preduzeća iz 1993. godine (videti stav 35. u gornjem tekstu). Okružni sud u Ljubljani je takođe smatrao nebitnim što je devizna štednja prebačena na devizne račune NBJ u skladu sa planom ponovnog deponovanja iznetog u gornjem tekstu.

__________

31 Zakon o Skladu Republike Slovenije za sukcesijo, "Službeni list Republike Slovenije", br. 10/93, 38/94 i 40/97.

32 Zakon o Skladu Republike Slovenije za nasledstvo in visokem predstavniku Republike Slovenije za nasledstvo, "Službeni list Republike Slovenije", br. 29/06 i 59/10.

33 Odluka objavljena u "Službenom listu Republike Slovenije", broj 105/09.

5. Bivša Jugoslovenska Republika Makedonija

52. Bivša Jugoslovenska Republika Makedonija isplatila je "staru" deviznu štednju u domaćim bankama i lokalnim filijalama stranih banaka, kao što je skopljanska filijala Ljubljanske banke Ljubljana, bez obzira na državljanstvo štediše u pitanju.34

__________

34 Zakon za prezemanje na deponiranite devizni vlogovi na graѓanite od strana na Republika Makedonija, "Službeni list Republike Makedonije", broj 26/92; Zakon za garancija na Republika Makedonija za deponiranite devizni vlogovi na graѓanite i za obezbeduvanje na sredstva i način za isplata na deponiranite devizni vlogovi na graѓanite vo 1993 i 1994, "Službeni list", br. 31/93, 70/94, 65/95 i 71/96; i Zakon za načinot i postapkata na isplatuvanje na deponiranite devizni vlogovi na graѓanite po koi garant e Republika Makedonija, "Službeni list", br. 32/00, 108/00, 4/02 i 42/03.

II. RELEVANTNO DOMAĆE PRAVO

53. Kao što je primećeno u stavu 22. u gornjem tekstu, određena ograničenja u podizanju devizne štednje već su postojala pre raspada SFRJ. Na primer, član 17. tačka (v) odluke NBJ iz januara 1991. godine,35 koju je Ustavni sud SFRJ proglasio neustavnom u aprilu 1992. godine, glasi kako sledi:

"Ovlašćene banke izvršavaju naloge za isplatu građanima deviznih uloga deponovanih na njihovim deviznim računima... kada od tog lica dobiju unapred obaveštenje o nameri da će koristiti devizna sredstva na sledeći način:

(i) iznose koji ne prelaze 500 DM: 15 dana za prvo podizanje i 30 dana za kasnija podizanja;

(ii) iznose koji ne prelaze 1.000 DM: 30 dana za prvo podizanje i 45 dana za kasnija podizanja;

(iii) iznose koji ne prelaze 3.000 DM: 90 dana; i

(iv) iznose koji ne prelaze 8.000 DM :180 dana."

Ta odredba, međutim, nije važila za jugoslovenske iseljenike, kao što su podnosioci predstavke u konkretnom predmetu (videti član 8. st. 6. i 17. te odluke). Nemogućnost podnosilaca predstavke da podignu svoju štednju sa svojih računa proizašla je iz primene sledećih odredbi domaćeg prava, navedenog hronološkim redom.

54. Relevantni deo Zakona o sprovođenju Ustavne povelje Slovenije iz 1991. godine, izmenjen i dopunjen 1994. godine, glasi kako sledi:

__________

35 Odluka o načinu vođenja deviznog računa i deviznog štednog uloga domaćeg i stranog fizičkog lica, "Službeni list SFRJ", br. 6/91, 30/91, 36/91 i 25/92.

Preambula

"S obzirom na nespremnost određenih država nastalih na teritoriji bivše [SFRJ] i banaka sa sedištem u tim državama;

S obzirom na trenutnu nemogućnost da se postigne sporazum o sukcesiji u vezi sa finansijskom aktivom i pasivom bivše SFRJ i pravnih lica na njenoj teritoriji, zbog praktičnih i zakonskih posledica rata na teritoriji bivše SFRJ, međunarodnih sankcija uvedenih takozvanoj SRJ (Srbija i Crna Gora), propasti finansijskih i ekonomskih sistema u nekim država sledbenicama, i korišćenja finansijske aktive bivše SFRJ od strane takozvane SRJ za finansiranje rata;

...;

A sa namerom da se kroz pregovore nađe sa stranim poveriocima pravično rešenje za pretpostavku odgovarajuće raspodele državnih dugova bivše SFRJ u slučajevima gde se konačni korisnik ne može utvrditi..."

Član 22(b)

"Ljubljanska banka Ljubljana i Kreditna banka Maribor prenose svoja poslovanja i imovinu novim bankama formiranim prema ovom zakonu.

Bez obzira na odredbe prethodnog stava, Ljubljanska banka Ljubljana i Kreditna banka Maribor zadržavaju:

...

(iii) potpunu odgovornost za običnu deviznu štednju i štedne račune za koje ne garantuje Republika Slovenija;

...

(v) potraživanja koja se na njih odnose.

Ljubljanska banka Ljubljana održava veze sa svojim postojećim filijalama i zavisnim preduzećima u drugim republikama na teritoriji bivše SFRJ, i zadržava odgovarajući udeo potraživanja od Narodne banke Jugoslavije u vezi sa štednim deviznim računima."

55. Relevantni deo Zakona o Fondu za sukcesiju Republike Slovenije iz 1993. godine, izmenjen i dopunjen 1997. godine, propisuje:

Član 1.

"Kako bi se realizovala potraživanja i izmirele obaveze Republike Slovenije i fizičkih i pravnih lica na teritoriji Republike Slovenije u procesu podele prava, imovine i obaveza [SFRJ], osniva se Fond za sukcesiju Republike Slovenije."

Član 15(č)(1)

"Ako je sudski postupak ili izvršni postupak u toku protiv lica koja žive ili su nastanjena u Sloveniji, pritužilac ili poverilac žive ili su nastanjeni u ... jednoj od republika bivše SFRJ... i potraživanje se odnosi na pravnu radnju ili izvršnu sudsku odluku, sud će prekinuti postupak na sopstvenu inicijativu."

56. Relevantni deo zakona o staroj deviznoj štednji Srbije iz 2002. godine36 glasi kako sledi:

Član 21(1)

"Državljani [Bosne i Hercegovine, Hrvatske, Slovenije i Bivše Jugoslovenske Republike Makedonije] koji su [staru] deviznu štednju ... položili kod ovlašćenih banaka sa sedištem u bankama sa sedištem u [Srbiji i Crnoj Gori],37 kao i državljani [Srbije i Crne Gore] koji su tu štednju položili kod filijala [tih] banaka ... na teritoriji [Bosne i Hercegovine, Hrvatske, Slovenije i Bivše Jugoslovenske Republike Makedonije] svoja potraživanja po osnovu devizne štednje građana ostvaruju na način koji se ugovori sa državama sukcesorima SFRJ."

_________

36 Tačan naziv zakona je Zakon o regulisanju javnog duga Savezne Republike Jugoslavije po osnovu devizne štednje građana, "Službeni list SRJ", broj 36/02 (prim. prev.).

37 Ovaj zakon usvojila je Savezna Republika Jugoslavija, koja je postojala od 1992. godine do 2003. godine. Nju su činile Srbija i Crna Gora. Srbija je isključivi pravni sledbenik Savezne Republike Jugoslavije.

Član 36.

"Danom stupanja na snagu ovog zakona obustavljaju se sudski postupci za naplatu devizne štednje obuhvaćene ovim zakonom, uključujući i izvršne postupke."

57. Član 2. Zakona o staroj deviznoj štednji iz 2006. godine Bosne i Hercegovine glasi kako sledi:

"1. Prema ovom zakonu, stara devizna štednja je devizna štednja u bankama na teritoriji Bosne i Hercegovine do 31. decembra 1991. godine, uključujući kamatu obračunatu do tog datuma, umanjena za sva plaćanja posle tog datuma i sva sredstva preneta na posebne račune za privatizaciju.

2. Stara devizna štednja definisana u stavu 1. u gornjem tekstu ne obuhvata deviznu štednju u filijalama Ljubljanske banke, Investbanke i drugih stranih banaka na teritoriji Bosne i Hercegovine.

3. U skladu sa Sporazumom o pitanjima sukcesije iz 2001. godine, devizna štednja definisana u stavu 2. u gornjem tekstu je obaveza država sledbenica u kojima su banke u pitanju imale svoja sedišta. Bosna i Hercegovina pruža pomoć, u okviru svojih međunarodnih aktivnosti, vlasnicima tih deviznih računa ..."

58. Član 23. Zakona o Fondu za sukcesiju i visokom predstavniku za sukcesiju Republike Slovenije iz 2006. godine propisivao je:

"(1) Sve odluke sudova u Sloveniji o obustavi postupaka u vezi sa deviznom štednjom kod komercijalne banke ili neke njene filijale u nekoj od država sledbenica bivše SFRJ donete u skladu sa Zakonom o sukcesiji Republike Slovenije iz 1993. godine ostaju na snazi. Svi postupci navedeni u prethodnoj rečenici koji su već obnovljeni biće nadalje obustavljeni ili prekinuti.

(2) Postupci iz prethodnog stava obnavljaju se automatski nakon rešavanja pitanja garancije SFRJ ili NBJ za deviznu štednju u skladu sa članom 7. Aneksa C Sporazuma o pitanjima sukcesije."

Ustavni sud Slovenije je 3. decembra 2009. godine proglasio ovu odredbu neustavnom.

RELEVANTNO MEĐUNARODNO PRAVO I PRAKSA

I. MEĐUNARODNO PRAVO O SUKCESIJI DRŽAVA

59. Pitanje sukcesije država regulisano je, bar delimično, pravilima opšteg međunarodnog prava koja se ogledaju u Bečkoj konvenciji o sukcesiji država u odnosu na ugovore iz 1978. godine i, u izvesnoj meri, u Bečkoj konvenciji o sukcesiji država u odnosu na državnu imovinu, arhive i dugove iz 1983. godine.38 Iako ova druga konvencija još nije na snazi i samo su tri tužene države do sada ugovorne strane (Hrvatska, Slovenija i Bivša Jugoslovenska Republika Makedonija), dobro utvrđeno načelo međunarodnog prava je da, čak i kada država nije ratifikovala ugovor, ona može biti vezana jednom od njegovih odredaba u onoj meri u kojoj ta odredba odražava običajno međunarodno pravo, bilo tako što kodifikuje običajno pravilo ili tako što stvara novo običajno pravilo (videti Cudak protiv Litvanije [VV], broj 15869/02, stav 66, ECHR 2010, i presudu Međunarodnog suda pravde u North Sea Continental Shelf Cases, presuda od 20. februara 1969. godine, stav 71, MSP Izveštaji 1969).

60. Obaveza da se pregovara u dobroj veri radi postizanja sporazuma je osnovno načelo rešavanja raznih aspekata sukcesije (videti Mišljenje broj 9 Arbitražne komisije Međunarodne konferencije o bivšoj Jugoslaviji,39 i član 6. Rezolucije o sukcesiji država o pitanjima imovine i dugova Instituta za međunarodno pravo iz 2001. godine - "Rezolucija 2001"). Ako se ne postigne sporazum, teritorijalno načelo je od vitalnog značaja u onoj meri u kojoj je reč o sukcesiji državne imovine (član 18. Bečke konvencije iz 1983. godine i član 16. Rezolucije 2001). U vezi sa državnim dugovima, načelo koje se primenjuje je načelo "pravične srazmere". Relevantna odredba Bečke konvencije iz 1983. godine je član 41. koji glasi kako sledi:

"Kada dođe do raspada neke države i prestanka njenog postojanja, a delovi teritorije države prethodnice čine dve ili više država sledbenica, osim ako se države sledbenice drugačije ne dogovore, državni dug države prethodnice prelazi na države sledbenice u pravičnim srazmerama, posebno uzimajući u obzir imovinu, prava i interese koji prelaze na države sledbenice u odnosu na dug države prethodnice."

Član 23. stav 2. Rezolucije iz 2001. godine propisuje na sličan način da načelo "pravične srazmere" predstavlja rukovodeće načelo kada je reč o državnim dugovima:

"Ako se sporazum o prenosu državnih dugova države prethodnice ne postigne, državni dug, u svakoj kategoriji sukcesije, prelazi na državu sledbenicu u pravičnoj srazmeri posebno uzimajući u obzir imovinu, prava i interese koji prelaze na državu sledbenicu ili države sledbenice u vezi sa takvim državnim dugom."

I pored toga, čl. 27-29. Rezolucije iz 2001. godine prave razliku između državnih, lokalno ograničenih i lokalnih dugova i propisuju da se teritorijalno načelo posebno primenjuje na lokalne dugove:

Član 27. (državni dugovi)

"1. Državni dugovi države prethodnice napravljeni u korist cele države (državni dugovi) podležu pravilima sadržanim u članu 22. i nastavku ove rezolucije.

2. Dugovi javnih ustanova i preduzeća u državnom vlasništvu koja posluju na državnom nivou podleže istim pravilima bez obzira na mesto njihovih registrovanih kancelarija."

Član 28. (lokalno ograničeni dugovi)

"1. Državni dugovi države prethodnice ili javne ustanove ili preduzeća koje posluje na državnom nivou, za određene projekte ili ciljeve u određenom regionu (lokalno ograničeni državni dugovi), podležu pravilima sadržanim u prethodnom članu.

2. Međutim, raspodela ovog duga u skladu sa zahtevima pravičnosti uzima u obzir prelazak imovine (predmeta/instalacija) u vezi sa dugom i svake zarade od tih projekata ili predmeta od kojih koristi ima država sledbenica na čijoj se teritoriji oni nalaze."

Član 29. (lokalni dugovi)

"1. Dugovi lokalnih javnih ustanova (opštine, regioni, savezne jedinice, sektori, javne komunalne usluge i druge regionalne i lokalne ustanove) prelaze na državu sledbenicu na čijoj se teritoriji nalazi ta javna ustanova.

...

6. Država prethodnica i država sledbenica ili države mogu na osnovu sporazuma drugačije rešiti prenos lokalnih dugova. Za namirenja koja podrazumevaju privatne dugove, privatni poverioci učestvuju u izradi nacrta i zaključenju ovog sporazuma."

Najzad, u vezi sa uticajem sukcesije država na privatna lica, Rezolucija iz 2001. godine, u relevantnom delu, glasi kako sledi:

Član 24. st. 1. i 2.

"1. Sukcesija država ne bi trebalo da pogađa prava i obaveze privatnih poverilaca i dužnika.

2. Države sledbenice, u svom domaćem pravnom poretku, priznaju postojanje prava i obaveza poverilaca utvrđena u pravnom poretku države prethodnice."

Član 25.

"Države sledbenice u najvećoj mogućoj meri poštuju prava privatnih lica stečena u pravnom poretku države prethodnice."

___________

38 SFRJ je 1983. godine potpisala ovu konvenciju. Savezna Republika Jugoslavija je 2001. godine podnela instrument kojim obaveštava o svojoj nameri da zadrži potpis SFRJ.

39 Komisiju su osnovale Evropska zajednica i njene države članice 1991. godine. Ona je dala 15 mišljenja o pravnim pitanjima u vezi sa raspadom SFRJ (International Law Reports 92 (1993), str. 162-208. i 96(1994), str. 719-37.

II. SPORAZUM O PITANjIMA SUKCESIJE I RELEVANTNA PRAKSA

61. Ovaj sporazum je bio rezultat skoro desetogodišnjih pregovora pod pokroviteljstvom Međunarodne konferencije o bivšoj Jugoslaviji i Visokog predstavnika (međunarodni upravnik imenovan prema članu 10. Opšteg okvirnog mirovnog sporazuma za Bosnu i Hercegovinu). On je potpisan 29. juna 2001. godine, a stupio je na snagu između Bosne i Hercegovine, Hrvatske, Srbije i Crne Gore (koju je kasnije nasledila Srbija), Slovenije i Bivše Jugoslovenske Republike Makedonije 2. juna 2004. godine.

62. Pitanje "stare" devizne štednje bilo je sporno. Države sledbenice imale su različite stavove o tome da li ovo pitanje treba razmatrati kao odgovornost SFRJ prema Aneksu C (finansijska aktiva i pasiva) ili kao pitanje privatnog prava prema Aneksu G (privatna imovina i stečena prava).40 Te države nisu mogle da se slože ni oko toga da li garancije SFRJ za "staru" deviznu štednju treba da preuzme država u kojoj matična banka u pitanju ima svoju centralu ili država u kojoj je štednja zapravo uložena. Sledeće odredbe su konačno uvršćene u Aneks C ovog sporazuma:

________

40 Videti travaux préparatoires Sporazuma koju je dostavila Vlada Slovenije (aneksi br. 265-70).

Član 2. stav 3. tačka a)

"Ostale finansijske obaveze [SFRJ] uključuju:

(a) Garancije SFRJ ili Narodne banke Jugoslavije za deponovane štedne uloge u čvrstoj valuti kod komercijalnih banaka i u bilo kojoj od njenih filijala u bilo kojoj od država sukcesora pre datuma proglašenja njihove nezavisnosti; ..."

Član 7.

"Garancije SFRJ ili njene NBJ za deponovane štedne uloge u čvrstoj valuti kod komercijalnih banaka i bilo kojih od njenih filijala u bilo kojoj državi sukcesoru pre datuma kada je ova proglasila svoju nezavisnost biće bez odlaganja predmet pregovora, uzimajući posebno u obzir neophodnost zaštite štednje pojedinaca u čvrstoj valuti. Ovi pregovori će se održati pod pokroviteljstvom Banke za međunarodna poravnanja."

63. Četiri runde pregovora o raspodeli garancija SFRJ za "staru" deviznu štednju održane su tokom 2001. i 2002. godine. Kako države sledbenice nisu mogle da postignu sporazum, u septembru 2002. godine Banka za međunarodna poravnanja (u daljem tekstu: "BIS") obavestila ih je da je ekspert, gospodin Meyer, odlučio da prekine svoje angažovanje u ovom pitanju i da BIS više nema nikakvu ulogu s tim u vezi. Ona je zaključila sledeće:

"Ako, međutim, svih pet država sledbenica kasnije odluče da pristupe novim pregovorima o garancijama za štednju u čvrstoj valuti i budu tražile pomoć BIS s tim u vezi, BIS bi bila spremna da razmotri pružanje te pomoći, prema uslovima koji će biti dogovoreni."41

Izgleda da su četiri države sledbenice (sve osim Hrvatske) ubrzo nakon toga obavestile BIS o spremnosti da se pregovori nastave. Hrvatska je to učinila u oktobru 2010. godine, a odgovor je primila u novembru 2010. godine, koji u relevantnom delu, glasi kako sledi:

"…BIS je nedavno ponovo razmatrala ovo pitanje i veruje da njen doprinos nekoj novoj rundi pregovora, kao banke koja je spremna da pruži dobre usluge, ne bi imao dodatnu vrednost, takođe imajući u vidu vreme koje je proteklo od poslednje runde pregovora, kao i njene trenutne prioritete u oblasti monetarne i finansijske stabilnosti. Međutim, želeli bismo da naglasimo da organizacija dvomesečnih sastanaka u Bazelu nudi praktičnu mogućnost guvernerima država sledbenica da o ovom pitanju međusobno razgovaraju na neformalnoj osnovi kod BIS."42

64. Trebalo bi imati u vidu da je slično pitanje garancija SFRJ za štedne uloge deponovane kod Poštanske štedionice i njenih filijala rešeno mimo pregovora o Sporazumu o pitanjima sukcesije, tako što je svaka država sledbenica preuzela garancije za filijale na svojoj teritoriji.

65. Finansijska aktiva SFRJ podeljena je u skladu sa sledećim procentima: Bosna i Hercegovina - 15,5%, Hrvatska - 23%, Bivša Jugoslovenska Republika Makedonija - 7,5%, Slovenija - 16%, i Srbija i Crna Gora (koju je kasnije nasledila Srbija) - 38% (prema članu 5. Aneksa C Sporazuma). Izgleda da su u periodu od 2003. godine do 2012. godine praktično sva devizna sredstva na deviznim računima bivše NBJ, u iznosu od oko 237 miliona USD kod američkih banaka i 221 milion USD kod drugih banaka, podeljena između država sledbenica u skladu sa gore navedenim procentima.43

66. U skladu sa članom 4. Sporazuma o pitanjima sukcesije, osnovan je Stalni mešoviti komitet visokih predstavnika država sledbenica radi praćenja delotvornog sprovođenja Sporazuma i da služi kao forum na kom se može razgovarati o pitanjima koja nastanu za vreme njegovog sprovođenja. On se do sada sastao tri puta: 2005. godine, 2007. godine i 2009. godine.

67. Sledeće odredbe ovog sporazuma su takođe bitne u ovom predmetu:

_________

41 Kopija tog dopisa koji je dostavila Vlada Hrvatske.

42 Kopija tog dopisa koji je dostavila Vlada Hrvatske.

43 Kopije relevantne SWIFT prepiske i drugih relevantnih dokumenata dostavila je Vlada Srbije.

Član 5.

"(1) Razlike koje mogu da nastanu u pogledu tumačenja i primene ovog sporazuma, prvenstveno će se rešavati pregovorima između zainteresovanih država.

(2) Ukoliko se te razlike ne mogu rešiti pregovorima u roku od mesec dana od trenutka prijema prvog takvog saopštenja, zainteresovane države će, na osnovu pregovora:

a) uputiti slučaj na odlučivanje autoritativne ličnosti po njihovom izboru, sa ciljem donošenja bržeg i autoritativnog rešenja koje će se poštovati, a koje može, ako treba, da odredi određene vremenske rokove za preduzimanje akcija; ili

b) uputiti slučaj na rešavanje Stalnom mešovitom komitetu osnovanom na osnovu člana 4. ovog sporazuma.

(3) Razlike koje mogu da nastanu u praksi oko tumačenja termina koji se koriste u ovom Sporazumu ili bilo kom drugom narednom sporazumu koji može da proizađe tokom sprovođenja priloga ovog Sporazuma, mogu se, na predlog bilo koje zainteresovane države, dodatno uputiti na obavezujuće ekspertno rešavanje koje vrši jedan ekspert (koji nije državljanin nijedne ugovorne strane ovog Sporazuma) koga sporazumno imenuju strane u sporu, ili, u odsustvu dogovora, predsednik Suda za mirenje i arbitražu OEBS-a. Ekspert će utvrditi sva pitanja procedure nakon konsultovanja sa stranama koje traže takvo stručno rešavanje, ukoliko to smatra potrebnim, sa čvrstom namerom da obezbedi brzo i delotvorno rešavanje razlika.

(4) Postupak koji se predviđa u stavu 3. ovog člana biće striktno ograničen na tumačenje termina korišćenih u sporazumima o kojima je reč, i neće ni pod kojim uslovima dozvoliti ekspertu da određuje praktičnu primenu ovih sporazuma. Navedeni postupak posebno se neće odnositi na:

a) Dodatak Sporazumu;

b) Članove 1, 3 i 4 Priloga B;

v) Članove 4 i 5 (1) Priloga V;

g) Član 6 Priloga G.

(5) Prethodni stav ovog člana neće uticati na prava ili obaveze Strana ugovornica u ovom Sporazumu na osnovu bilo koje odredbe na snazi koja ih obavezuje u pogledu rešavanja sporova.

Član 9.

"Sporazum će se sprovoditi u dobroj veri prema Povelji Ujedinjenih nacija od strane država sukcesora i u saglasnosti sa međunarodnim pravom."

III. MEĐUNARODNA SUDSKA PRAKSA O PACTUM DE NEGOTIANDO U MEĐUDRŽAVNIM PREDMETIMA

68. Obaveza koja proističe iz pactum de negotiando, da se pregovara radi zaključenja sporazuma, mora se ispuniti u dobroj veri u skladu sa osnovnim načelom pacta sunt servanda. Arbitražni sud za Sporazum o nemačkim spoljnim dugovima je 26. januara 1972. godine je u predmetu Grčka protiv Savezne Republike Nemačke naveo, s tim u vezi, sledeće (st. 62-65):

"Međutim, pactum de negotiando takođe nije bez pravnih posledica. To znači da obe strane treba da učine napor, u dobroj veri, da se dođe do obostrano zadovoljavajućeg rešenja kroz kompromis, čak i ako to znači napuštanje ranije čvrsto zauzetih stavova. To podrazumeva spremnost da se, u cilju pregovora, napuste raniji stavovi i da se nađe sa drugom stranom na pola puta. Jezik Sporazuma ne može se tumačiti tako da znači da neka strana namerava da se drži svog prethodnog stava i da insistira na potpunoj predaji druge strane. Takav koncept bi bio nedosledan sa izrazom "pregovori". To bi bilo upravo suprotno onome što se nameravalo. Obaveza da se pregovara podrazumeva da će se sa drugom stranom postupati tako da se postigne sporazum. Iako Sud zaključuje da član 19. u vezi sa stavom II Aneksa I apsolutno ne obavezuje nijednu stranu da se postigne sporazum, on je mišljenja da uslovi ovih odredbi zahtevaju od strana da pregovaraju, da se pogađaju, i da u dobroj veri pokušaju da postignu rezultat prihvatljiv za obe strane i time završe ovu dugu iscrpljujuću polemiku...

Sporazum da se pregovara o spornim monetarnim potraživanjima, u ovom predmetu, neizbežno podrazumeva spremnost da se razmatra poravnanje. To je tačno, čak iako spor ne obuhvata samo iznos potraživanja, već i njihovo postojanje. Načelo poravnanja nije time ugroženo. Član 19. ne zahteva od strana da obavezno reše razna pravna pitanja o kojima se nisu slagale. Na primer, on ne predviđa da se od obeju strana očekuje da se nađu oči u oči o određenim tačkama koje ih razdvajaju, kao što je pravno postojanje ili nepostojanje spornih potraživanja, ili da li su ona državna ili privatna potraživanja. U vezi sa tim tačkama, strane su se zapravo složile da se neće složiti, bez obzira na njihove argumente u vezi sa njima, one su se posvetile pregovorima što je više moguće radi zaključenja sporazuma o poravnanju...

Tribunal smatra da se načelo koje je sadržano u predmetu North Sea Continental Shelf Cases odnosi na ovaj spor. Kao što je izjavio Međunarodni sud pravde, ono potvrđuje i daje značaj običnom značenju "pregovora". Da bi imali smisla, pregovorima se mora pristupiti sa ciljem da se postigne sporazum. Iako, kao što smo istakli, dogovor da se pregovara ne mora da podrazumeva obavezu da se postigne sporazum, on podrazumeva da se učine ozbiljni napori u tom pravcu."

69. Međunarodni sud pravde je nedavno sumirao odnosnu sudsku praksu na sledeći način (presuda od 5. decembra 2011. godine o Primeni privremenog sporazuma od 13. septembra 1995. godine (Bivša Jugoslovenska Republika Makedonija protiv Grčke), stav 132, Izveštaji MSP iz 2011. godine):

"Sud primećuje da je značenje pregovora u svrhe rešavanja sporova, ili obaveza da se pregovara, pojašnjeno sudskom praksom Suda i njegovih prethodnika, kao i arbitražnim odlukama. Kao što je Stalni sud međunarodne pravde već naveo 1931. godine u predmetu Railways Traffic between Lithuania and Poland, obaveza pregovaranja je pre svega "ne samo da se pristupi pregovorima, već da se oni i vode što je više moguće, radi zaključenja sporazuma". Bez sumnje da to ne podrazumeva "obavezu postizanja sporazuma" (Railways Traffic between Lithuania and Poland, Savetodavno mišljenje, 1931, P.C.I.J., serija A/B, broj 42, str. 116; videti takođe Pulp Mills on the River Uruguay (Argentina protiv Urugvaja), presuda, Izveštaji MSP iz 2010. godine (I), str. 68, stav 150), ili da se vode nepotrebni dugački pregovori (Mavrommatis Palestine Concessions, presuda broj 2, 1924, SSMP, serija A, broj 2, str. 13). Države, međutim, moraju tako da se ponašaju da "pregovori budu sadržajni". Ovaj zahtev nije ispunjen, na primer, kad jedna od strana "insistira na sopstvenom položaju ne razmišljajući o nekoj njegovoj promeni" (North Sea Continental Shelf (Savezna Republika Nemačka/Danska; Savezna Republika Nemačka /Holandija), presuda, Izveštaji MSP iz 1969. godine, str. 47, stav 85; videti takođe Pulp Mills on the River Uruguay (Argentina protiv urugvaja), presuda, Izveštaji MSP iz 2010. godine (I), str. 67, stav 146) ili kada one ometaju pregovore, na primer, prekidom komunikacija ili stvaranjem zakašnjenja na neopravdan način ili nepoštovanjem dogovorenog postupka (Lake Lanoux Arbitration (Španija/Francuska) (1957), Izveštaji o međunarodnim arbitražnim odlukama (RIAA), Knjiga XII, str. 307). Pregovori radi postizanja sporazuma takođe podrazumevaju da strane treba da vode dovoljno računa o interesima drugih (Fisheries Jurisdiction (Ujedinjeno Kraljevstvo protiv Islanda), osnovanost, presuda, Izveštaji MSP iz 1974. godine, str. 33, stav 78). U pogledu dokaza potrebnog za utvrđivanje postojanja loše namere (okolnost koja bi opravdala zahtev druge strane da bude oslobođena), "mora se pojaviti nešto više od neuspeha određenih pregovora" (Arbitraža o Tacna-Arica Question (Čile/Peru) (1925), RIAA, Knjiga II, str. 930). To se može obezbediti dokazima u zavisnosti od okolnosti, ali se mora potkrepiti "ne spornim zaključcima već jasnim i ubedljivim dokazima koji zahtevaju takav zaključak"(isto)."

IV. PRESUDA E-16/11 EVROPSKE ASOCIJACIJE ZA SLOBODNU TRGOVINU OD 28. JANUARA 2013. GODINE

70. Landsbanki, privatna banka sa Islanda, imala je filijale u Holandiji i Ujedinjenom Kraljevstvu, koje su omogućavale online štedne račune pod komercijalnim nazivom Icesave. Ti ulozi su bili pokriveni planom garancija za uloge Islanda, kao i planovima Holandije i UK.

71. Banka Landsbanki je propala 2008. godine, a Vlada Islanda je osnovala New Landsbanki banku u skladu sa zakonima radi hitnog sprečavanja sistemske krize. Domaći depoziti su prebačeni u New Landsbanki. Ulozi u Holandiji i UK nisu tako preneti. Ubrzo posle osnivanja New Landsbanki i prenosa domaćih depozita toj banci, aktivirana je obaveza plaćanja prema planu garancija za uloge Islanda, uključujući i uloge iz Holandije i UK. Za razliku od domaćih štediša, štediše kod filijala u Holandiji i Ujedinjenom Kraljevstvu nisu dobile naknadu iz islandskog plana, već su na kraju dobile isplatu iz holandskog plana ili plana UK.

72. Nadzorni organ Evropske asocijacije za slobodnu trgovinu je 2011. godine podneo predstavku Sudu Evropske asocijacije za slobodnu trgovinu. On je tražio da se utvrdi da Island, strana ugovornica Sporazuma o evropskom ekonomskom prostoru (u daljem tekstu: "EEA"), nije postupio prema svojim obavezama iz Direktive 94/19/EK Evropskog parlamenta i Saveta od 30. maja 1994. godine o planovima garancija za štedne uloge zato što nije osigurao isplatu minimalnog iznosa naknade (20.000 evra44) štedišama u Holandiji i Ujedinjenom Kraljevstvu u datim rokovima. Predstavku je podržala Evropska Komisija, kao umešač.

73. U presudi od 28. januara 2013. godine, Sud Evropske asocijacije za slobodnu trgovinu je zaključio da, iako su zakonski propisi EU o jedinstvenom tržištu transponovani u pravnu regulativu Evropske ekonomske asocijacije, Island tu Direktivu nije povredio. Posebno, on je utvrdio da Direktiva ne obavezuje države i njihove organe da obezbede naknadu ako se obaveze nisu mogle izmiriti na osnovu plana garancija za uloge u slučaju sistemske krize. On je takođe naglasio da države uživaju "širok diskrecioni prostor pri osnovnom izboru ekonomske politike u posebnom slučaju sistemske krize".

_________

44 Nivo pokrića je 2010. godine povećan sa 20.000 evra na 100.000 evra (Direktiva 2009/14/EK Evropskog parlamenta i Saveta od 11. marta 2009. godine o izmeni i dopuni Direktive 94/19/EK o planovima garancija za štedne uloge).

PRAVO

74. Podnosioci predstavke su izneli da njihova nemogućnost da podignu svoju "staru" deviznu štednju sa računa u filijalama slovenačke banke u Bosni i Hercegovini, u slučaju prva dva podnosioca predstavke, i srpske banke, u slučaju trećeg podnosioca predstavke, predstavlja povredu člana 1. Protokola broj 1 samostalno i u vezi sa članom 14. Konvencije od strane svih tuženih država. Oni su takođe tvrdili da je došlo do povrede člana 13. Konvencije.

I. PRETHODNI PRIGOVORI VLADA

75. Vlade su pozvale Veliko veće da ponovo razmotri presudu Veća od 17. oktobra 2011. godine kojom se predstavka proglašava dopuštenom. Svaka tužena vlada je tvrdila da podnosioci predstavke nisu u okviru njene "nadležnosti" (član 1. Konvencije), već u okviru nadležnosti ostalih tuženih vlada. Vlade Srbije i Slovenije su dalje iznele da se potraživanja podnosilaca predstavke ne odnose ni na kakvu "imovinu" u smislu člana 1. Protokola broj 1 i da je prema tome njihova predstavka nekompatibilna ratione materiae sa Konvencijom. Sve vlade su se oslonile na potpuno iste osnove kao i pred Većem (videti st. 49-50. odluke o dopuštenosti).

76. Podnosioci predstavke osporili su ove prigovore i, oslanjajući se, između ostalog, na stavove Veća, zatražili od Suda da ih odbaci.

77. Veće je utvrdilo da su podnosioci u okviru nadležnosti svih tuženih država s obzirom da su one prihvatile u kontekstu pregovora o sukcesiji da je "stara" devizna štednja deo finansijskih obaveza SFRJ koje treba da dele (videti st. 38. i 58. odluke o dopuštenosti). Ono je dalje uzelo u obzir obavezu država sledbenica prema međunarodnom pravu da zajednički rešavaju sve aspekte sukcesije sporazumom (videti st. 36. i 58. te odluke). U vezi sa pitanjem kompatibilnosti ratione materiae, Veće je našlo da je dokazima utvrđeno da nema razloga za sumnju da su podnosioci predstavke zaista imali "staru" deviznu štednju na računima koje su naveli. Ono je takođe utvrdilo da su potraživanja podnosilaca predstavke nadživela raspad SFRJ iz nekoliko razloga (videti st. 52-55. odluke o dopuštenosti). Ono je posebno naglasilo da zakonima država sledbenica predmetna potraživanja nikada nisu ukinuta niti su ostala bez pravne valjanosti na neki drugi način i da nikada nije postojala sumnja da bi neke ili sve države sledbenice na kraju morale da ih isplate podnosiocima predstavke.

"Države sledbenice su zaista u više navrata jasno pokazale svoje nedvosmisleno opredeljenje da obezbede da oni koji se nalaze situaciji sadašnjih podnosilaca predstavke dobiju isplatu svoje "stare" devizne štednje na ovaj ili onaj način (uporediti po suprotnosti Bata protiv Češke Republike (odluka), broj 43775/05, 24. jun 2008. godine, gde Tužena država nikada nije pokazala nikakav znak da prihvata ili priznaje potraživanje podnosioca predstavke i da je ostala neprijateljski raspoložena prema svim takvim potraživanjima od pada komunističkog režima). Štaviše, te države su prihvatile da je "stara" devizna štednja deo finansijskih obaveza SFRJ koje bi one trebalo da podele, kao što su podelile druge finansijske obaveze i imovinu SFRJ... S obzirom na posebnu osobinu ovog predmeta, on se mora razlikovati od predmeta kao što su X, Y i Z protiv Nemačke (broj 7694/76, odluka Komisije od 14. oktobra 1977. godine, Odluke i izveštaji (DR) 12, str. 131), S.C. protiv Francuske (broj 20944/92, odluka Komisije od 20. februara 1995. godine, DR 80, str. 78), i Abraini Leschi i drugi protiv Francuske (broj 37505/97, odluka Komisije od 22. aprila 1998. godine, DR 93, str. 120) u kojima je utvrđeno da sporni međunarodni ugovori, u nedostatku zakona za sprovođenje, nisu stvorili pojedinačna prava na naknadu za podnosioce predstavke koja bi mogla da spadaju u okvir člana 1. Protokola broj 1."

78. Konstatuje se da Veliko veće nije sprečeno da donosi odluke u odgovarajućim slučajevima o pitanjima dopuštenosti predstavke prema članu 35. stav 4. Konvencije, pošto ta odredba omogućava Sudu da odbaci predstavku koja se smatra nedopuštenom "u bilo kojoj fazi postupka". Prema tome, čak i u fazi odlučivanja o osnovanosti i shodno pravilu 55, Sud može ponovo razmotriti odluku o proglašenju predstavke dopuštenom kada zaključi da je ona trebalo da bude proglašena nedopuštenom zbog jednog od razloga navedenih u prva tri stava člana 35. Konvencije (videti Odièvre protiv Francuske [VV], broj 42326/98, stav 22, ECHR 2003-III).

79. Veliko veće, međutim, pošto je razmotrilo prigovore vlada, nalazi da oni ne opravdavaju ponovno razmatranje odluke Veća da se odbiju prethodni prigovori koje su vlade stavile ranije. Dakle, Veliko veće ne može a da ne primeti da, pored razloga na koje se Veće oslonilo, odluke srpskih i slovenačkih sudova navedene u st. 44, 49. i 51. u gornjem tekstu, pokazuju da su potraživanja kao što su ova koja se razmatraju u ovom predmetu nadživela raspad SFRJ. Dalje, u vezi sa pitanjima slovenačke vlade o postojanju i tačnom iznosu štednje podnosilaca predstavke, Veliko veće je ponovo razmatralo sve dokaze u spisu predmeta, posebno kopiju bankarskih izvoda koji pokazuju stanje na računima gospođe Ališić i gospodina Sadžaka 31. decembra 1991. godine, kopiju ugovora o štednji gospodina Sadžaka, izvode iz štednje knjižice gospodina Šahdanovića koji pokazuju stanje na jednom od njegovih računa 17. aprila 1992. godine, službene podatke koje je dostavila srpska vlada u postupku pred Većem koji pokazuju stanje na računima gospodina Šahdanovića 3. januara 2002. godine, podatke na mikrofilmu o računima gospođe Ališić i gospodina Sadžaka koje je dala Vlada Bosne i Hercegovine, i dokument koji je izdala Agencija za privatizaciju FBiH u kome se navodi da podnosioci predstavke nisu upotrebili svoju "staru" deviznu štednju u procesu privatizacije.

80. Veliko veće, takođe uzimajući u obzir posebne okolnosti ovog slučaja, zaključuje da mu je pokazano van svake sumnje da podnosioci predstavke imaju "staru" deviznu štednju u iznosima navedenim u stavu 10. u gornjem tekstu i nalazi da je dovoljno utvrđeno da ovi ulozi predstavljaju "imovinu" u smislu člana 1. Protokola broj 1 (videti, među drugim izvorima, Gayduk i drugi protiv Ukrajine (odluka), broj 45526/99, odluka 2. jul 2002. godine, u odnosu na početne uloge; Merzhoyev protiv Rusije, broj 68444/01, stav 48, 8. oktobar 2009. godine; Suljagić protiv Bosne i Hercegovine, broj 27912/02, stav 35, 3. novembar 2009. godine; Boyajyan protiv Jermenije, broj 38003/04, stav 54, 22. mart 2011. godine; Kotov protiv Rusije [VV], broj 54522/00, stav 90, 3. april 2012. godine; i A. i B. protiv Crne Gore, broj 37571/05, stav 68, 5. mart 2013. godine).

81. Shodno tome, Veliko veće odbacuje prethodne prigovore tuženih vlada. Primećeno je da, za razliku od njihovog stava pred Većem, nijedna vlada nije stavila prigovor u podnescima Velikom veću tvrdeći da su podnosioci predstavke propustili da iscrpe domaća pravna sredstva.

II. NAVODNA POVREDA ČLANA 1. PROTOKOLA BROJ 1

82. Član 1. Protokola broj 1 uz Konvenciju glasi kako sledi:

"Svako fizičko i pravno lice ima pravo na neometano uživanje svoje imovine. Niko ne može biti lišen svoje imovine, osim u javnom interesu i pod uslovima predviđenim zakonom i opštim načelima međunarodnog prava.

Prethodne odredbe, međutim, ni na koji način ne utiču na pravo države da primenjuje zakone koje smatra potrebnim da bi regulisala korišćenje imovine u skladu s opštim interesima ili da bi obezbedila naplatu poreza ili drugih dažbina ili kazni."

A. Zaključci Veća

83. Veće je utvrdilo da je pitanje "stare" devizne štednje u sarajevskoj filijali Ljubljanske banke Ljubljana i tuzlanskoj filijali Investbanke pitanje sukcesije (videti odluku o dopuštenosti u konkretnom predmetu). Dalje, iako naglašava da zadatak Suda nije da reši ovo pitanje umesto tuženih država, ono je smatralo da bi moglo i pored toga da razmotri da li nemogućnost podnosilaca predstavke da koriste svoju ušteđevinu više od 20 godina, baš zbog propusta tuženih država da ovo pitanje reše, predstavlja povredu člana 1. Protokola broj 1 od strane bilo koje od država. Veće je to potvrdilo u odnosu na Sloveniju (u vezi sa gospođom Ališić i gospodinom Sadžakom) i u odnosu na Srbiju (u vezi sa gospodinom Šahdanovićem), uzimajući u obzir jedan broj faktora, kao što su vlasništvo banaka, zakonodavne i druge mere preduzete u vezi sa imovinom banaka, status filijala u pitanju posle raspada SFRJ, prenos sredstava ovih filijala matičnim bankama, neuspeh pregovora vođenih pod pokroviteljstvom Banke za međunarodna poravnanja 2002. godine i nepostojanje suštinskih pregovora u vezi sa ovim pitanjem posle toga (videti st. 66-74. presude Veća). Ono je dalje zaključilo da nijedna tužena država nije povredila taj član.

B. Podnesci strana

1. Podnosioci predstavke

84. Podnosioci predstavke su tvrdili da sve tužene države, kao države sledbenice SFRJ, treba da im isplate "staru" deviznu štednju s obzirom na činjenicu da nisu uspele da reše ovo preostalo pitanje sukcesije. Podnosioci predstavke su izneli da one to treba da učine u skladu sa predlozima upotrebljenim za podelu imovine SFRJ (videti stav 65. u gornjem tekstu).

2. Tužene vlade (po abecednom redu)

(a) Bosna i Hercegovina

85. Vlada Bosne i Hercegovine je tvrdila da je pitanje "stare" devizne štednje podnosilaca predstavke pitanje građansko-pravne prirode. Podnosioci predstavke i banke koje se razmatraju zaključili su ugovore prema građanskom pravu koji su podnosiocima predstavke davali pravo da podižu svoje štedne uloge u svakom momentu, bilo u jednoj od filijala ili neposredno iz matičnih banaka (u skladu sa jugoslovenskim građanskim pravom, banke su bile odgovorne za dugove svojih filijala). Mora se priznati, za sve devizne uloge garantovala je SFRJ, ali ta garancija nije nikada aktivirana pošto su predmetne banke bile likvidne sve do raspada SFRJ. Obaveza prema tome nije prebačena sa banaka na SFRJ. Shodno tome, pitanje štednje podnosilaca predstavke nije pitanje sukcesije. Ona je bila mišljenja da treba utvrditi da su vlade Srbije i Slovenije odgovorne za dugove Ljubljanske banke Ljubljana, odnosno Investbanke, pošto su one bile odgovorne za nemogućnost tih banaka da servisiraju svoje dugove. Posebno, slovenačka Vlada je, na osnovu zakona, prenela najveći deo imovine Ljubljanske banke Ljubljana na novu banku (videti stav 49. u gornjem tekstu); srpska Vlada je otpisala dugove državnih preduzeća Investbanci kako bi mogla da ih privatizuje i zaradi milione.

86. Vlada Bosne i Hercegovine dodala je da je od filijala Ljubljanske banke Ljubljana i Investbanke traženo da prenesu devize prikupljene od klijenata matičnim bankama. Zbog toga su sefovi filijala u Bosni i Hercegovini bili skoro prazni kada se SFRJ raspala, što je još jedan razlog da se utvrdi da su Slovenija i Srbija odgovorne u ovom predmetu.

(b) Hrvatska

87. Vlada Hrvatske iznela je da treba utvrditi da su Slovenija i Srbija odgovorne iz razloga koje je pružila Vlada Bosne i Hercegovine (st. 85-86. u gornjem tekstu). Ona je dodala da restrukturiranje Ljubljanske banke Ljubljana nije bilo neophodno da bi se sprečila propast te banke, kao što je slovenačka vlada tvrdila, već da je ono imalo za cilj da zaštiti tu banku od obaveza prema štedišama u njenim filijalama van Slovenije. S tim u vezi, hrvatska Vlada je podnela kopiju izveštaja koji je izdala firma Moody’s 1997. godine koji pokazuje da je imovina Nove ljubljanske banke, koja je osnovana nekoliko godina ranije sredstvima Ljubljanske banke Ljubljana (videti stav 49. u gornjem tekstu), iznosila oko 3.7 milijardi USD.

88. Hrvatska Vlada je takođe istakla da se Memorandum o saglasnosti između Hrvatske i Slovenije od 11. marta 2013. godine, kojim se urgiraju dalji pregovori o sukcesiji, odnosio samo na štednju koja je preneta iz zagrebačke filijale Ljubljanske banke Ljubljana hrvatskim bankama devedesetih godina prošlog veka (videti stav 43. u gornjem tekstu). Prema tome, suprotno onome što je tvrdila slovenačka Vlada, Memorandum ne bi trebalo tumačiti kao prihvatanje da je sva "stara" devizna štednja u filijalama Ljubljanske banke Ljubljana van Slovenije bila pitanje sukcesije (videti stav 92. u daljem tekstu).

(v) Srbija

89. Vlada Srbije tvrdila je da ima samo obavezu u skladu sa međunarodnim pravilima o sukcesiji država i Sporazumu o pitanjima sukcesije da pregovara u dobroj veri o pitanju "stare" devizne štednje u filijalama Investbanke van Srbije. Prema tome, Sud bi trebalo da ograniči svoju analizu na pitanje da li se težilo takvim pregovorima, a ne da razmatra materijalno pitanje koja država treba da isplati štednju podnosiocima predstavke. Ako bi Sud ipak odlučio da se bavi tim pitanjem, srpska Vlada je tvrdila da bi Bosnu i Hercegovinu trebalo smatrati odgovornom u konkretnom predmetu. Ona se pozvala na razne osnove, posebno načelo teritorijalnosti i mere koje je ta država preduzela u vezi sa "starom" deviznom štednjom (videti st. 24-28. u gornjem tekstu). Ona je takođe tvrdila da je od "stare" devizne štednje u tuzlanskoj filijali Investbanke najviše koristi imala Bosna i Hercegovina. Kao primer, ona je podnela kopiju ugovora o zajmovima između tuzlanske filijale Investbanke, sa jedne strane, i bosansko-hercegovačkog preduzeća, filijale srpskog preduzeća iz Bosne i Hercegovine i rezidenta Bosne i Hercegovine, sa druge strane.

90. Tvrdnja slovenačke vlade (videti stav 95. u daljem tekstu) da su devize završile ili na stranim računima NBJ ili kod NBJ u Beogradu nije potkrepljena. Srpska Vlada je podvukla činjenicu da su devize, po pravilu, ponovo deponovane kod NBJ u skladu sa metodom knjiženja ili "proforma" metodom, kojom se nije zahtevao fizički prenos sredstava (videti stav 17. u gornjem tekstu). Štaviše, devize koje su prenete na strane račune NBJ već su podeljene između država sledbenica (videti stav 65. u gornjem tekstu).

91. Najzad, Vlada Srbije je priznala da je štednja gospodina Šahdanovića zamrznuta mnogo godina u skladu sa srpskim zakonima (naime, zakonima o staroj deviznoj štednji iz 1998. godine i 2002. godine), ali je ostala pri stavu da je ta mera bila neophodna kako bi se "zaštitila likvidnost državnih sredstava u svetlu teške ekonomske situacije i finansijskog kolapsa sa kojima se zemlja suočavala". Štaviše, ta mera nije nametnula preteran pojedinačan teret na podnosioca predstavke. Pitanje štednje gospodina Šahdanovića i mnogih drugih u filijalama srpskih banaka van Srbije trebalo bi da bude dogovoreno između država sledbenica SFRJ tokom pregovora o sukcesiji. Ona se dalje pozvala na predmet Molnar Gabor protiv Srbije (broj 22762/05, 8. decembar 2009. godine), gde je Sud zaista utvrdio da su predmetni zakoni postigli pravičnu ravnotežu između opšteg interesa zajednice i, i dalje postojećeg legitimnog zahteva podnosioca predstavke za isplatu prvobitnog štednog uloga, kao i prava svih drugih u istoj situaciji.

(g) Slovenija

92. Vlada Slovenije potvrdila je da je pitanje "stare" devizne štednje podnosilaca predstavke u sarajevskoj filijali Ljubljanske banke Ljubljana i tuzlanskoj filijali Investbanke pitanje sukcesije. Ona se u tom smislu oslonila, između ostalog, na Sporazum o pitanjima sukcesije (videti st. 62-63. u gornjem tekstu) i Memorandum o saglasnosti između Hrvatske i Slovenije iz 2013. godine (videti stav 43. u gornjem tekstu). Po njenom mišljenju, Sud bi zbog toga trebalo da ograniči svoju analizu na pitanje da li su pregovori o tom pitanju vođeni u dobroj veri, a ne da razmatra materijalno pitanje koja država treba da isplati podnosioce predstavke. Ako Sud i pored toga odluči da se bavi tim pitanjem, ona je tvrdila da Bosna i Hercegovina treba da bude odgovorna, na osnovu načela teritorijalnosti, za "staru" deviznu štednju u predmetnim filijalama. Dalji razlog je bila činjenica da Bosna i Hercegovina nije izričito isključila svoju obavezu za takvu štednju do 2004. godine (videti st. 24-28. u gornjem tekstu).

93. Dalje, pošto je Ljubljanska banka Ljubljana bila na ivici bankrotstva, ona je morala da je restrukturira 1994. godine. Slovenačka država, međutim, ne bi trebalo da bude odgovorna za dugove te banke samo zato što je postala njen vlasnik kao rezultat procesa rehabilitacije. Inače, osporavano je da bi država mogla da rehabilituje neku banku sa negativnim kapitalom, a bez prihvatanja potpune odgovornosti za njene dugove. U svakom slučaju, ona je iznela da Ljubljanska banka Ljubljana nikada nije vršila javne funkcije; da nikada nije postupala po posebnim uputstvima države u vezi sa neplaćanjem "stare" devizne štednje podnosilaca predstavke; i da je poslovala prema slovenačkom privrednom pravu. Sama činjenica da je država bila vlasnik jednog preduzeća, i da ga je u tom smislu kontrolisala, nije bila dovoljna da se njena delatnost pripiše državi ili da se država smatra odgovornom za dugove preduzeća u skladu sa međunarodnim običajnim pravom, kao što je predviđeno Nacrtom sporazuma o odgovornosti država za međunarodna krivična dela Komisije za međunarodno pravo.

94. Vlada Slovenije dalje je iznela da nije bila obavezna da rehabilituje sarajevsku filijalu Ljubljanske banke Ljubljana. Ona se pozvala na planove garancija za uloge koje je usvojilo nekoliko država članica Saveta Evrope, uključujući Belgiju, Francusku, Portugal, Švajcarsku, Ujedinjeno Kraljevstvo i Holandiju, koje su odobravale garancije za uloge samo filijalama domaćih banaka na njihovim teritorijama. Osim toga, ona se oslonila na presudu E-16/11 Suda Evropske asocijacije za slobodnu trgovinu od 28. januara 2013. godine (videti st. 71-73. u gornjem tekstu). Sud Evropske asocijacije za slobodnu trgovinu je naglasio da države uživaju "širok diskrecioni prostor pri osnovnom izboru ekonomske politike u posebnom slučaju sistemske krize". Isto je važilo za član 1. Protokola broj 1.

95. Najzad, iako je tačno da su devize redovno prebacivane iz sarajevske filijale Ljubljanske banke Ljubljana Narodnoj banci Slovenije, neka sredstva su kasnije vraćena u Sarajevo (videti stav 18. u gornjem tekstu). Sredstva koja nisu vraćena u Sarajevo evidentirana su kao potraživanje sarajevske filijale od NBJ i fizički su preneta na strane račune NBJ. Da bi potkrepila svoju tvrdnju, slovenačka Vlada je podnela dokumenta koja pokazuju neke prenose deviza iz Ljubljane na račune NBJ kod stranih banaka (posebno kod LBS Bank - Njujork i LHB Internationale Handelsbank A.G. Frankfurt, oba u vlasništvu Ljubljanske banke Ljubljana, ali takođe i nekih drugih komercijalnih banaka) u periodu pre raspada SFRJ.

(d) Bivša Jugoslovenska Republika Makedonija

96. Vlada Makedonije je, kao i vlade Bosne i Hercegovine i Hrvatske, tvrdila da pitanje štednje podnosilaca predstavke ima građansko-pravnu prirodu. Prema njenom mišljenju, pošto nije postojala veza između podnosilaca predstavke i makedonskih vlasti, jasno je da makedonska Vlada nije prekršila Konvenciju.

V. Ocena Velikog veća

1. Primenljivost člana 1. Protokola broj 1

97. Kao što je Sud već utvrdio u stavu 80. u gornjem tekstu, devizni ulozi koji čine predmet pritužbi podnosilaca predstavke zaista predstavljaju "imovinu" u smislu člana 1. Protokola broj 1. Zbog toga je taj član primenljiv u ovom predmetu.

2. Usaglašenost sa članom 1. Protokola broj 1

(a) Primenljivo pravilo

98. Kao što je Sud više puta naveo, član 1. Protokola broj 1 sadrži tri pravila: prvo pravilo, izneto u prvoj rečenici prvog stava, je opšte prirode i iskazuje načelo mirnog uživanja imovine; drugo pravilo, sadržano u drugoj rečenici prvog stava, odnosi se na lišavanje imovine i određuje uslove za to; treće pravilo, navedeno u drugom stavu, potvrđuje da države imaju pravo, između ostalog, da kontrolišu upotrebu imovine u skladu sa opštim interesom. Drugo i treće pravilo, koja se odnose na posebne slučajeve mešanja u pravo na mirno uživanje imovine, moraju se tumačiti u svetlu opšteg načela utvrđenog u prvom pravilu (videti, među mnogim drugim izvorima, Sporrong i Lönnroth protiv Švedske, 23. septembar 1982. godine, stav 61, serija A broj 52; Iatridis protiv Grčke [VV], broj 31107/96, stav 55, ECHR 1999-II; Immobiliare Saffi protiv Italije [VV], broj 22774/93, stav 44, ECHR 1999-V; Broniowski protiv Poljske [VV], broj 31443/96, stav 134, ECHR 2004-V; i Vistiņš i Perepjolkins protiv Letonije [VV], broj 71243/01, stav 93, 25. oktobar 2012. godine).

99. Ako se vratimo na ovaj predmet, mora se primetiti da zbog raznih mera usvojenih na državnom nivou podnosioci predstavke nisu mogli da koriste svoju štednju više od 20 godina. Iako se, bar na početku, zamrzavanje bankarskih računa moglo smatrati namerom da se kontroliše upotreba imovine u smislu trećeg pravila, može se postaviti pitanje da li činjenica da su im ulozi ostali nedostupni u tako dugom periodu predstavlja "lišavanje" u smislu drugog pravila. Imajući na umu, međutim, zaključke iz st. 77. do 81. u gornjem tekstu, da zakonodavstvom tuženih država potraživanja podnosilaca predstavki nisu ukinuta, niti su na drugi način lišena pravne valjanosti, kao i načelno prihvatanje tih država da bi vlasnici uloga kao što su podnosioci predstavke takođe trebalo da raspolažu svojim ulozima, ne može se reći da su podnosioci predstavke formalno lišeni svojih štednih uloga. Iz istih razloga Sud smatra da se ne može smatrati da predmetno pitanje jasno predstavlja de facto eksproprijaciju. Na osnovu ovih činjenica, i s obzirom na složenost pravnih i činjeničnih pitanja obuhvaćenih ovim predmetom, Sud smatra da se navodna povreda prava na imovinu ne može svrstati u preciznu kategoriju (videti Beyeler protiv Italije [VV], broj 33202/96, stav 106, ECHR 2000-I, i Zolotas protiv Grčke (broj 2), broj 66610/09, stav 47, ECHR 2013). Ovaj predmet treba stoga razmatrati u svetlu opšteg načela iznetog u prvom pravilu.

(b) Priroda navodne povrede

100. Glavni cilj člana 1. Protokola broj 1 je da zaštiti neko lice od neopravdanog mešanja države u mirno uživanje njegove ili njene imovine. Na osnovu člana 1. Konvencije, međutim, svaka država ugovornica "svakome u okviru svoje nadležnosti obezbeđuje prava i slobode definisane [K]onvencijom". Oslobađanje od ove opšte dužnosti može iziskivati pozitivne obaveze svojstvene obezbeđenju delotvornog ostvarivanja prava zajemčenih Konvencijom. U kontekstu člana 1. Protokola broj 1, tim pozitivnim obavezama od države se može zahtevati da preduzme mere neophodne za zaštitu imovinskih prava (videti Broniowski, citirana u gornjem tekstu, stav 143, sa daljim pozivanjima, i Likvidējamā p/s Selga i Vasiļevska protiv Letonije (odluka), broj 17126/02 i 24991/02, st. 94-113, 1. oktobar 2013. godine).

101. Granice između pozitivnih i negativnih dužnosti države prema članu 1. Protokola broj 1, međutim, ne mogu se precizno definisati. Važeća načela su uprkos tome slična. Bez obzira na to da li se predmet razmatra u smislu pozitivne obaveze države ili u smislu mešanja državnog organa koje se mora opravdati, kriterijumi koji će se primeniti u suštini se ne razlikuju. U oba konteksta, mora se voditi računa o pravičnoj ravnoteži koja se mora postići između suprotnih interesa pojedinca i zajednice kao celine. Takođe je tačno da ciljevi navedeni u toj odredbi mogu biti od nekog značaja za procenu da li je postignuta ravnoteža između zahteva javnog interesa u pitanju i osnovnog prava podnosioca predstavke na imovinu. U oba konteksta, država uživa određeni prostor za procenu pri utvrđivanju koraka koje će preduzeti za obezbeđenje poštovanja Konvencije (videti Broniowski, citirana u gornjem tekstu, stav 144, sa daljim upućivanjima).

102. U konkretnom predmetu, podnosioci predstavke prituživali su se zbog nemogućnosti da podignu svoju štednju sa računa kod banaka u pitanju. Njihovi ulozi postali su im nedostupni zbog faktora kao što su nedostatak sredstava u odnosnim bankama, zamrzavanje računa određeno zakonom i propust nacionalnih vlasti da preduzmu mere koje bi vlasnicima uloga u situaciji podnosilaca predstavke omogućile da raspolažu svojom štednjom. Ovo stanje stvari može se zaista razmatrati u smislu mešanja u delotvorno ostvarivanje prava zaštićenog članom 1. Protokola broj 1 ili u smislu propusta da se osigura ostvarivanje tog prava (videti Zolotas (broj 2), citirana u gornjem tekstu, st. 40, 47. i 53, gde je Sud našao da mera na koju se pritužuje predstavlja mešanje i takođe našao da Tužena država ima određene pozitivne obaveze). S obzirom na posebne okolnosti ovog predmeta, Sud smatra da nije neophodno da strogo odredi da li je razmatranje predmeta u okviru pozitivnih ili negativnih obaveza tuženih država. Sud će utvrditi da li je ponašanje tuženih država - bez obzira da li se to ponašanje može okarakterisati kao mešanje ili kao propust da se postupi, ili kombinacija i jednog i drugog - bilo opravdano s obzirom na načela zakonitosti, legitimnosti cilja i "pravične ravnoteže" (videti Broniowski, citirana u gornjem tekstu, stav 146).

(v) Da li su tužene države poštovale načelo zakonitosti

103. Prvi i najvažniji uslov prema članu 1. Protokola broj 1 je uslov zakonitosti. Druga rečenica prvog stava dozvoljava lišavanje imovine "prema uslovima predviđenim zakonom", a drugi stav potvrđuje da države imaju pravo da kontrolišu korišćenje imovine primenom "zakona". Štaviše, vladavina prava, jedno od osnovnih načela demokratskog društva, je sadržana u svim članovima Konvencije. Načelo zakonitosti takođe pretpostavlja da su važeće odredbe domaćeg prava dovoljno dostupne, precizne i predvidive u primeni (isto, stav 147, sa daljim upućivanjima).

104. Između strana ne postoji izričit spor oko toga da li je načelo zakonitosti poštovano u ovom predmetu. Sud ne vidi nijedan razlog da utvrdi drugačije. Jasno je da je situacija u pitanju, naime, nemogućnost podnosilaca predstavke da podižu svoju ušteđevinu bar od raspada SFRJ, imala pravni osnov u domaćem pravu (videti, posebno, st. 54-58. u gornjem tekstu).

(g) Da li su tužene države težile "legitimnom cilju"

105. Bilo kakvo mešanje u uživanje nekog prava prema Konvenciji mora težiti legitimnom cilju. Slično tome, u predmetima koji uključuju pozitivnu obavezu mora da postoji legitimno opravdanje za neaktivnost države. Samo načelo "pravične ravnoteže" sadržano u članu 1. Protokola broj 1 podrazumeva postojanje opšteg interesa zajednice. Štaviše, treba podsetiti da razna pravila sadržana u članu 1. Protokola broj 1 nisu odvojena, u smislu da su nepovezana, i da se drugo i treće pravilo odnose samo na posebne slučajeve mešanja u pravo na mirno uživanje imovine. Jedno od dejstava ovoga je da je postojanje javnog interesa iz druge rečenice, ili opšteg interesa iz drugog stava, posledica načela utvrđenog prvom rečenicom, tako da mešanje u ostvarivanje prava na mirno uživanje imovine u smislu prve rečenice člana 1. Protokola broj 1 mora takođe da teži cilju od javnog interesa (videti Beyeler, citirana u gornjem tekstu, stav 111).

106. Zbog neposrednog poznavanja društva i njegovih potreba, državni organi u načelu imaju bolji položaj od međunarodnog suda pri proceni šta je "od javnog interesa". Prema sistemu zaštite utvrđenom prema Konvenciji, na državnim organima je stoga da naprave početnu procenu da li postoji problem od društvenog značaja zbog koga je potrebno primeniti mere u sferi ostvarivanja prava na imovinu. Pošto je prostor za procenu dostupan zakonodavstvu u sprovođenju socijalnih i ekonomskih politika širok, Sud će poštovati zakonodavnu procenu javnog interesa, osim ako procena nije očigledno bez osnova (videtiBroniowski, citirana u gornjem tekstu, stav 149, sa daljim upućivanjima). Sud je već utvrdio da se ova logika neophodno primenjuje na one osnovne promene kao što je raspad države praćen ratom, što je pojava koja neizbežno podrazumeva donošenje širokog spektra ekonomskih i socijalnih propisa (videti Suljagić, citirana u gornjem tekstu, stav 42).

107. S obzirom na širok prostor za procenu, Sud nalazi da je načelo legitimnog cilja takođe poštovano u ovom predmetu. Prema mišljenju srpske Vlade, cilj je bio da se zaštiti likvidnost državnih sredstava u svetlu teške privredne situacije i finansijskih teškoća sa kojima se zemlja suočavala (videti stav 91. u gornjem tekstu). Ostale tužene vlade nisu komentarisale ovo pitanje. Sud je, međutim, spreman da prihvati da su posle raspada SFRJ i kasnijih oružanih sukoba tužene države morale da preduzmu mere radi zaštite svojih bankarskih sistema i nacionalnih privreda uopšte. S obzirom na sveobuhvatnu razmeru "stare" devizne štednje, jasno je da nijedna država sledbenica nije mogla da dozvoli nekontrolisano povlačenje te štednje. Sud će stoga preći na razmatranje ključnog pitanja, naime da li je postignuta "pravična ravnoteža" između opšteg interesa i prava podnosilaca predstavke prema članu 1. Protokola broj 1.

(d) Da li su tužene države poštovale načelo "pravične ravnoteže"

(i) Opšta načela

108. Mešanje u mirno uživanje imovine i propust da se preduzme radnja moraju postići pravičnu ravnotežu između potreba od opšteg interesa zajednice i zahteva za zaštitu osnovnih prava pojedinca. Drugim rečima, u svakom slučaju u kome je reč o povredi člana 1. Protokola broj 1 Sud mora utvrditi da li je zbog postupanja ili nepostupanja države osoba u pitanju morala da snosi nesrazmeran i preteran teret. U proceni poštovanja ovog zahteva, Sud mora sveobuhvatno razmotriti razne interese u pitanju, imajući u vidu da je cilj Konvencije da štiti prava koja su "praktična i delotvorna". U tom kontekstu, trebalo bi naglasiti da je neizvesnost - bila ona zakonska, administrativna ili proizilazi iz prakse koju vlasti primenjuju - faktor koji se uzima u obzir pri proceni ponašanja države. Dakle, kada je u pitanju opšti interes, dužnost državnih vlasti je da postupe na vreme, na odgovarajući i dosledan način (videti Broniowski, citirana u gornjem tekstu, st. 147-151).

(ii) Primena opštih načela u konkretnom slučaju

109. U odluci od 17. oktobra 2011. godine kojom se predstavka proglašava dopuštenom, Veće je utvrdilo da zakonska garancija SFRJ za "staru" deviznu štednju u bankama u pitanju nije bila aktivirana do raspada SFRJ i da se odnosna obaveza, prema tome, nije prebacila sa tih banaka na SFRJ. Štaviše, prema građanskom pravu SFRJ i registru preduzeća, sve filijale Ljubljanske banke Ljubljana i Investbanke postupale su u ime i za račun matičnih banaka u vreme raspada SFRJ. Prema tome, Veće je zaključilo da su Ljubljanska banka Ljubljana i Investbanka ostale obavezne za "staru" deviznu štednju u svim svojim filijalama do raspada SFRJ (videti stav 67. presude Veća).

110. Strane su u suštini u svojim izlaganjima o osnovanosti pred Većem ovo prihvatile, a to su nastavile da čine i u izlaganjima pred Velikim.

111. Veliko veće je saglasno sa stavovima Veća i potvrđuje ih.

112. Sud takođe primećuje da su Ljubljanska banka Ljubljana i Investbanka ostale obavezne za "staru" deviznu štednju u svojim filijalama u Bosni i Hercegovini od raspada SFRJ. Domaći zakoni i praksa izneti u st. 44, 45, 49. i 51. u gornjem tekstu bez sumnje to potvrđuju. Posebno, domaći sudovi u Sloveniji i Srbiji i dalje su smatrali da su Ljubljanska banka Ljubljana i Investbanka odgovorne za "staru" deviznu štednju u svojim filijalama.

113. Tačno je da je, prema registru preduzeća za period od 1993. godine do 2004. godine, banka iz Bosne i Hercegovine pod nazivom Ljubljanska banka Sarajevo takođe odgovorna za "staru" deviznu štednju u sarajevskoj filijali Ljubljanske banke Ljubljana. Uprkos tome, domaći sudovi, i u Bosni i Hercegovini i u Sloveniji, utvrdili su da je sporni upis u registru preduzeća za vreme rata oduvek bio nezakonit (videti st. 30-31. i 51. u gornjem tekstu). Ona je stoga izbrisana iz registra. Sud ne vidi nijedan razlog da se ne složi sa domaćim sudovima s tim u vezi. Dakle, Sud je više puta utvrdio da je prvenstveno na domaćim sudovima da rešavaju probleme tumačenja domaćeg prava, tako da je uloga Suda ograničena na utvrđivanje da li su uticaji takvog tumačenja kompatibilni sa Konvencijom (videti Waite i Kennedy protiv Nemačke [VV], broj 26083/94, stav 54, ECHR 1999-I; Nejdet Şahin i Perihan Şahin protiv Turske [VV], broj 13279/05, stav 49, 20. oktobar 2011. godine; i Vučković i drugi protiv Srbije [VV], broj 17153/11, stav 80, 25. mart 2014. godine).

114. Pošto je utvrđeno da su Ljubljanska banka Ljubljana i Investbanka bile, a i dalje su odgovorne za "staru" deviznu štednju u svojim filijalama u Bosni i Hercegovini, mora se razmotriti, kao što je to Veće uradilo, da li su Slovenija i Srbija odgovorne za propust tih banaka da podnosiocima predstavke isplate dug. S tim u vezi, Sud podseća da država može biti odgovorna za dugove državnih preduzeća čak i ako je preduzeće posebno pravno lice, ako ono ne uživa dovoljnu institucionalnu i operativnu nezavisnost od države da je oslobodi odgovornosti prema Konvenciji (videti, među mnogim drugim izvorima, Mykhaylenky i drugi protiv Ukrajine, broj 35091/02 i dalje, st. 43-46, ECHR 2004-XII; Cooperativa Agricola Slobozia - Hanesei protiv Moldavije, broj 39745/02, st. 17-19, 3. april 2007. godine; Yershova protiv Rusije, broj 1387/04, st. 54-63, 8. april 2010. godine; i Kotov, citirana u gornjem tekstu, st. 92-107). Ključni kriterijumi upotrebljeni u gore navedenim predmetima za utvrđivanje stvarne odgovornosti države za takve dugove su sledeći: pravni status preduzeća (prema javnom ili privatnom pravu); priroda njegove delatnosti (javna funkcija ili redovan trgovinski posao); kontekst njegovog rada (kao što je monopol i strogo kontrolisani poslovi); njegova institucionalna nezavisnost (obim državnog vlasništva); i njegova operativna nezavisnost (obim državnog nadzora i uprave).

115. Dodatni faktori koje treba uzeti u razmatranje su da li je država bila neposredno odgovorna za finansijske probleme preduzeća, usmeravala društvena sredstva na štetu preduzeća i njegovih osnivača, nije omogućavala samostalnost preduzeća ili na drugi način postupila zloupotrebljavajući formu preduzeća (videti Anokhin protiv Rusije (odluka), broj 25867/02, 31. maj 2007. godine, i Khachatryan protiv Jermenije, st. 51-55, broj 31761/04, 1. decembar 2009. godine). Najzad, u vezi sa preduzećima pod režimom društvenog vlasništva, koji je korišćen širom SFRJ, a i dalje se koristi u Srbiji, Sud je utvrdio da ona, uglavnom, ne uživaju "dovoljnu institucionalnu i operativnu nezavisnost od države" da bi je oslobodile njenih obaveza prema Konvenciji (videti, među mnogim drugim izvorima, R. Kačapor i druge podnositeljke predstavke, citirana u gornjem tekstu, st. 96-99. i Zastava IT Turs protiv Srbije (odluka), broj 24922/12, st. 19-23, 9. april 2013. godine).

116. Iako je gore opisana sudska praksa razvijena u odnosu na preduzeća koja nisu finansijske ustanove, Sud smatra da ona takođe važi i za banke koje se razmatraju u ovom predmetu. S tim u vezi, Sud primećuje da je Ljubljanska banka Ljubljana u vlasništvu države Slovenije i da njom upravlja agencija slovenačke vlade - Fond za sukcesiju (videti stav 49. u gornjem tekstu). Još je presudnije da je na osnovu izmene i dopune Ustavnog zakona iz 1991. godine Slovenija prenela najveći deo imovine banke na novu banku, na štetu ove banke i njenih vlasnika (isto). Država je stoga raspolagala imovinom Ljubljanske banke Ljubljana na način koji je smatrala podesnim (uporediti sa Khachatryan, citirana u gornjem tekstu, stav 51). Veliko veće se, prema tome, slaže sa Većem i potvrđuje stav Veća da postoji dovoljno osnova da se Slovenija smatra odgovornom za dugove Ljubljanske banke Ljubljana u odnosu na gospođu Ališić i gospodina Sadžaka. S tim u vezi, Sud takođe primećuje postojanje određenih dokaza u predmetu koji ukazuju da je većina sredstava sarajevske filijale Ljubljanske banke Ljubljana završila u Sloveniji (videti stav 18. u gornjem tekstu).

117. U vezi sa Investbankom, Sud primećuje da je i ona u državnom vlasništvu Srbije na sličan način, i da njom upravlja agencija srpske Vlade - Agencija za osiguranje depozita (videti stav 47. u gornjem tekstu). Što je još važnije, prema Zakonu o privatizaciji iz 2001. godine, od te banke je traženo da otpiše značajna potraživanja od državnih i društvenih preduzeća na štetu banke i njenih osnivača (isto). Kao i Slovenija u odnosu na Ljubljansku banku Ljubljana, i Srbija je time raspolagala imovinom Investbanke onako kako je smatrala potrebnim. Veliko veće se, prema tome, slaže sa Većem i potvrđuje stav Veća da postoji dovoljno osnova da se Srbija smatra odgovornom za dugove Investbanke prema gospodinu Šahdanoviću.

118. Sud bi naglasio da su ovi zaključci ograničeni na okolnosti konkretnog predmeta i ne podrazumevaju da nijedna država nikada neće biti u stanju da rehabilituje propalu banku bez izlaganja neposrednoj odgovornosti za dug banke prema članu 1. Protokola broj 1 (videti Kotov, citirana u gornjem tekstu, stav 116, i Anokhin, citirana u gornjem tekstu), niti da, kao što je Slovenija sugerisala (videti st. 93-94. u gornjem tekstu), ova odredba zahteva da strane filijale domaćih banaka uvek budu uključene u planove garancija za domaće uloge. Sud smatra da je ovaj predmet poseban iz sledećih razloga. Prvo, kada su podnosioci predstavke uložili svoj novac, SFRJ je još postojala, a predmetne filijale nisu bile strane filijale. Štaviše, Ljubljanska banka Ljubljana je bila državna banka čak i pre rehabilitacije. Dakle, i ta banka i Investbanka uvek su bile ili državne ili društvene. Ovaj slučaj se stoga očigledno razlikuje od uobičajenog slučaja rehabilitacije nelikvidne privatne banke. Presuda Suda Evropske asocijacije za slobodnu trgovinu na koju se oslonila slovenačka vlada je od malog značaja u ovom predmetu pošto se ona odnosi na rehabilitaciju propale privatne banke u posebnom pravnom okviru važećem za Island. Štaviše, štediše u pitanju, za razliku od podnosilaca predstavke, vlasti Holandije i Ujedinjenog Kraljevstva već su isplatile (videti st. 71-73. u gornjem tekstu).

119. Sud nije prevideo ni pozivanje srpske vlade na predmet Molnar Gabor (videti stav 91. u gornjem tekstu). U tom predmetu, međutim, Sud je razmatrao odredbe srpskih zakona o staroj deviznoj štednji koje se odnose na one, koji su za razliku od podnosilaca predstavke, ispunjavali uslove da im srpske vlasti postepeno isplaćuju štednju. Sud je utvrdio da su, s obzirom na strašnu realnost srpske privrede u datom trenutku i prostor za procenu pružen državama u odnosu na pitanja koja obuhvataju ekonomsku politiku, sporne odredbe postigle pravičnu ravnotežu između opšteg interesa i prava podnosilaca predstavke. Suprotno tome, gospodin Šahdanović nije ispunjavao uslove da mu srpske vlasti tako postepeno isplaćuju njegove štedne uloge. Prema tome, ovaj predmet se mora razlikovati od predmeta Molnar Gabor.

120. Pošto je utvrdio da je Slovenija odgovorna za dug Ljubljanske banke Ljubljana prema gospođi Ališić i gospodinu Sadžaku, a da je Srbija odgovorna za dug Investbanke prema gospodinu Šahdanoviću, Sud mora da razmotri da li postoji neki ozbiljan razlog za propust ovih država da podnosiocima isplate štednju u tako dugom roku. Objašnjenje srpske i slovenačke vlade za ovo kašnjenje je suštinski u tome da je međunarodno pravo o sukcesiji država zahtevalo da se pregovara samo o pitanjima sukcesije u dobroj veri, bez određivanja bilo kakvih rokova za rešenje tih pitanja. One su dalje tvrdile da je njihovo insistiranje na odgovornosti Bosne i Hercegovine za "staru" deviznu štednju u filijalama slovenačke i srpske banke u Bosni i Hercegovini za vreme pregovora o sukcesiji potpuno u skladu sa glavnim načelom međunarodnog prava o sukcesiji država - načelom teritorijalnosti.

121. Sud se ne slaže sa predlogom Slovenije i Srbije da bi načelo teritorijalnosti trebalo primeniti na štednju podnosilaca predstavke. U skladu sa međunarodnim pravom o sukcesiji država, načelo "pravične srazmere" je rukovodeće načelo kada su u pitanju državni dugovi. Iako je tačno da Rezolucija o sukcesiji država u pitanjima imovine i dugova iz 2001. godine Instituta za međunarodno pravo propisuje da se načelo teritorijalnosti primenjuje konkretno na lokalne dugove, štednja podnosilaca predstavke očigledno ne pripada toj kategoriji državnih dugova (videti stav 60. u gornjem tekstu). Sud se takođe ne slaže sa predlogom Slovenije i Srbije da međunarodno pravo zahteva samo da se pregovara o pitanjima sukcesije; ono takođe propisuje da, ako se ne postigne sporazum, državni dugovi moraju biti pravično podeljeni (isto).

122. Treba dalje primetiti da bi pravična raspodela duga u pitanju u ovom predmetu zahtevala globalnu procenu imovine i dugova bivše države i veličine delova koji se do sada mogu pripisati svakoj državi sledbenici. To pitanje je daleko van obima ovog predmeta i van nadležnosti Suda (videti Kovačić i drugi, citirana u gornjem tekstu, stav 256).

123. Pregovori o sukcesiji, međutim, nisu sprečili države sledbenice da usvoje mere na državnom nivou sa ciljem da se zaštite interesi štediša, kao što su podnosioci predstavke. Vlada Hrvatske je isplatila veliki deo "stare" devizne štednje svojih građana kod zagrebačke filijale Ljubljanske banke Ljubljana (videti stav 43. u gornjem tekstu), a makedonska Vlada je isplatila ukupan iznos "stare" devizne štednje u skopljanskoj filijali te banke (videti stav 52. u gornjem tekstu). Uprkos tome, ove dve vlade nikada nisu napustile svoj stav da bi Slovenija na kraju mogla biti odgovorna i nastavile su da traže naknadu iznosa isplaćenih na međudržavnom nivou (posebno, u kontekstu pregovora o sukcesiji). Istovremeno, slovenačka Vlada je isplatila ukupan iznos "stare" devizne štednje kod domaćih filijala Investbanke i drugih stranih banaka (videti stav 48. u gornjem tekstu), a srpska Vlada se saglasila sa isplatom "stare" devizne štednje u stranim filijalama srpskih banaka (kao što je tuzlanska filijala Investbanke) onim licima koja imaju državljanstvo države koja nije država sledbenica SFRJ (videti stav 45. u gornjem tekstu). To pokazuje da su nađena rešenja u vezi sa nekim kategorijama "starih" deviznih štediša u spornim filijalama, ali ne i u vezi sa podnosiocima predstavke.

124. Iako se neka kašnjenja mogu opravdati u posebnim okolnostima (videti Merzhoyev, citirana u gornjem tekstu, stav 56, i, uz odgovarajuće izmene,Immobiliare Saffi, citirana u gornjem tekstu, stav 69), Sud smatra da podnosioci predstavke čekaju predugo. On zbog toga nije zadovoljan što vlasti Slovenije i Srbije, i pored širokog prostora procene u ovoj oblasti, kao što je navedeno u stavu 106. u gornjem tekstu, nisu postigle pravičnu ravnotežu između opšteg interesa zajednice i prava na imovinu podnosilaca predstavke, koji moraju da snose nesrazmeran teret.

125. Iz svih razloga iznetih u gornjem tekstu, Sud zaključuje da je Slovenija povredila član 1. Protokola broj 1 u odnosu na gospođu Ališić i gospodina Sadžaka, a da je Srbija taj član povredila u odnosu na gospodina Šahdanovića, a da druge tužene države nisu povredile taj član.

III. NAVODNA POVREDA ČLANA 13. KONVENCIJE

126. Član 13. Konvencije propisuje:

"Svako kome su povređena prava i slobode predviđeni u ovoj Konvenciji ima pravo na delotvoran pravni lek pred nacionalnim vlastima, bez obzira na to da li su povredu izvršila lica koja su postupala u službenom svojstvu."

A. Zaključci Veća

127. Pošto je analiziralo nekoliko pravnih lekova, Veće je zaključilo da podnosioci predstavke nisu imali na raspolaganju delotvoran pravni lek za svoje pritužbe. Ono je zbog toga odbilo prigovore vlada u vezi sa propustom podnosilaca predstavke da iscrpe domaće pravne lekove. Dalje, pošto je utvrdilo da je Slovenija odgovorna za "staru" deviznu štednju u sarajevskoj filijali Ljubljanske banke Ljubljana, a Srbija za "staru" deviznu štednju u tuzlanskoj filijali Investbanke, Veće je našlo da je Slovenija povredila član 13. u odnosu na gospođu Ališić i gospodina Sadžaka, da je Srbija povredila taj član u odnosu na gospodina Šahdanovića, a da ostale tužene države nisu povredile taj član (videti st. 83-90. presude Veća).

B. Podnesci strana

1. Podnosioci predstavke

128. Podnosioci predstavke tvrdili su da nisu imali na raspolaganju delotvorno pravno sredstvo za svoje pritužbe, ne navodeći detalje.

2. Tužene vlade

129. Samo je slovenačka vlada iznela da su podnosioci predstavke imali na raspolaganju delotvorna domaća pravna sredstva, posebno tužbu protiv stare Ljubljanske banke pred slovenačkim sudovima. Podnosioci predstavke su takođe mogli podneti tužbu protiv stare Ljubljanske banke kod hrvatskih sudova, kod kojih je više od 500 klijenata zagrebačke filijale stare Ljubljanske banke dobilo presude protiv stare Ljubljanske banke, a njih 63 je dobilo isplate "stare" devizne štednje od prinudne prodaje imovine te banke u Hrvatskoj (videti stav 43. u gornjem tekstu).

130. Ostale tužene vlade priznale su da podnosioci predstavke nisu imali na raspolaganju delotvorne pravne lekove. Vlada Bosne i Hercegovine je dodala da čak i ako bi podnosioci predstavke dobili presude kojima se staroj Ljubljanskoj banci nalaže da im isplati njihovu "staru" deviznu štednju, svaka takva presuda najverovatnije ne bi bila izvršena, pošto je na osnovu zakona iz 1994. godine ta banka ostala bez dovoljno sredstava (videti stav 49. u gornjem tekstu). Vlada Hrvatske tvrdila je da bi tužba protiv stare Ljubljanske banke kod hrvatskih sudova bila jednako nedelotvorna pošto ta banka više nema imovinu u hrvatskoj (videti stav 43. u gornjem tekstu).

V. Ocena Velikog veća

131. Sud je mnogo puta utvrdio da član 13. jemči da na domaćem nivou postoji dostupan pravni lek za ostvarivanje suštine prava iz Konvencije, bez obzira na način na koji su ona obezbeđena u domaćem pravnom poretku. Dejstvo člana 13. je stoga da zahteva da bude predviđen domaći pravni lek kojim će se ispitati suština "dokazive pritužbe" prema Konvenciji i dodeliti odgovarajuće zadovoljenje. Iako se obim obaveza država ugovornica prema članu 13. razlikuje u zavisnosti od prirode pritužbe podnosioca predstavke, pravni lek prema članu 13. mora biti delotvoran u praksi kao i u pravu. "Delotvornost" jednog "pravnog leka" u smislu člana 13. ne zavisi od izvesnosti povoljnog ishoda za podnosioca predstavke. Ni "vlast" navedena u toj odredbi ne mora svakako da bude sudska vlast; ali ako nije sudska vlast, ovlašćenja i garancije koje pruža su bitne za utvrđivanje da li je pravni lek koji pruža ta vlast delotvoran. Dalje, čak i ako pojedinačni pravni lek sam po sebi ne zadovoljava u potpunosti zahteve člana 13, to može da učini skup pravnih lekova predviđen domaćim pravom (videti Kudła protiv Poljske [VV], broj 30210/96, stav 157, ECHR 2000-XI).

132. U vezi sa parničnom tužbom protiv stare Ljubljanske banke kod slovenačkih sudova, Sud primećuje da je Okružni sud u Ljubljani doneo brojne odluke kojima se staroj Ljubljanskoj banci nalaže da isplati "staru" deviznu štednju u njenoj sarajevskoj filijali, zajedno sa kamatom (videti stav 51. u gornjem tekstu). Vlada Slovenije, međutim, nije pokazala da je bar jedna takva presuda izvršena. Prema tome, do danas nema dokaza da je ovaj pravni lek mogao podnosiocima predstavke pružiti odgovarajuće i dovoljno obeštećenje.

133. U vezi sa parničnom tužbom protiv te banke kod hrvatskih sudova, primećeno je iz dokumenata koje Sud ima na raspolaganju da stara Ljubljanska banka više nema imovinu u Hrvatskoj. Taj pravni lek stoga podnosiocima predstavke nije pružao razumne izglede za uspeh.

134. Sud je konstatovao tvrdnju slovenačke vlade da nije postojala obaveza da se u konkretnom predmetu obezbedi domaći pravni lek, u meri u kojoj član 13. ne zahteva pravni lek kojim bi se zakoni države ugovornice mogli osporiti pred nacionalnim organom kao zakoni sami po sebi suprotni Konvenciji. Iako je tumačenje člana 13. ispravno (videti Roche protiv Ujedinjenog Kraljevstva [VV], broj 32555/96, stav 137, ECHR 2005-X; Sejdić i Finci protiv Bosne i Hercegovine[VV], broj 27996/06 i 34836/06, stav 60, ECHR 2009; i Paksas protiv Litvanije [VV], broj 34932/04, stav 114, ECHR 2011), sadašnji podnosioci predstavke nisu se zapravo prituživali na domaće zakonodavstvo tuženih država niti na neku konkretnu odluku ili meru. Oni su se prituživali zbog propusta tuženih država da obezbede isplatu njihove štednje na ovaj ili onaj način. Prema tome, trebalo je da bude obezbeđeno delotvorno domaće pravno sredstvo.

135. U vezi sa Investbankom, Sud primećuje da Srbija nije osporila da gospodin Šahdanović nije imao na raspolaganju delotvorni pravni lek.

136. Veliko veće prema tome zaključuje, kao i Veće, da je Slovenija povredila član 13. u odnosu na gospođu Ališić i gospodina Sadžaka, a Srbija u odnosu na gospodina Šahdanovića. Ono dalje zaključuje da nijedna tužena država nije povredila član 13.

IV. NAVODNA POVREDA ČLANA 14. KONVENCIJE

137. Član 14. Konvencije glasi:

"Uživanje prava i sloboda predviđenih u ovoj Konvenciji obezbeđuje se bez diskriminacije po bilo kom osnovu, kao što su pol, rasa, boja kože, jezik, veroispovest, političko ili drugo mišljenje, nacionalno ili socijalno poreklo, povezanost s nekom nacionalnom manjinom, imovina, rođenje ili drugi status. "

138. Iako su se podnosioci predstavke pozvali na ovaj član, u svojim podnescima Velikom veću oni nisu razradili te navode. Podnesci vlada s njim u vezi su isto tako ograničeni. Veliko veće se, iz tog razloga, slaže sa Većem da nema potrebe da se pitanje prema članu 14. razmatra u odnosu na Srbiju i Sloveniju i da nema povrede tog člana u vezi sa ostalim tuženim državama.

V. PRIMENA ČLANA 46. KONVENCIJE

139. Relevantni deo člana 46 . Konvencije glasi:

"1. Visoke strane ugovornice preuzimaju obavezu da se povinuju pravosnažnoj presudi Suda u svakom predmetu u kome su stranke.

2 Pravosnažna presuda Suda se dostavlja Komitetu ministara koji nadgleda njeno izvršenje. ... "

A. Zaključci Veća

140. Veće je u ovom predmetu primenilo postupak pilot presude i naznačilo određene opšte mere (videti st. 98-101. presude Veća).

B. Podnesci strana

141. Samo su Vlade Srbije i Slovenije iznele prigovor na upotrebu postupka pilot presude u ovom predmetu, posebno zato što ne bi mogle da potvrde stanje na računima "stare" devizne štednje u filijalama Ljubljanske banke Ljubljana i Investbanke u drugim tuženim državama bez pomoći tih država. Vlade Bosne i Hercegovine i Hrvatske tvrdile su da vlade Srbije i Slovenije imaju na raspolaganju sve potrebne informacije.

V. Ocena Velikog veća

1. Opšta načela

142. Sud podseća da član 46. Konvencije, tumačen u svetlu člana 1, utvrđuje obavezu za tužene države da primenjuju, uz nadzor Komiteta ministara, odgovarajuće opšte i/ili pojedinačne mere da bi osigurale prava podnosilaca predstavki za koja je Sud utvrdio da su povređena. Takve mere moraju se takođe preduzeti u odnosu na druga lica koja su u istoj situaciji, posebno rešavanjem problema zbog koji su doveli do toga da Sud utvrdi povredu (videti Lukenda protiv Slovenije, broj 23032/02, stav 94, ECHR 2005-X). Komitet ministara je ovu obavezu naglasio pri nadzoru izvršavanja presuda Suda (ResDH(97)336, IntResDH(99)434, IntResDH(2001)65 i ResDH(2006)1).

143. Kako bi olakšao delotvorno sprovođenje svojih presuda, Sud može usvojiti postupak pilot presude koji mu omogućava da jasno identifikuje strukturne probleme koji su u osnovi povreda i da naznači mere koje će tužene države primeniti da ih isprave (videti Rezoluciju Res(2004)3 Komiteta ministara o presudama koje otkrivaju prisutan sistemski problem od 12. maja 2004. godine; pravilo 61 Poslovnika Suda; i Broniowski, citirana u gornjem tekstu, st. 189-94). Cilj tog postupka je da se olakša najbrže i najdelotvornije otklanjanje problema koji utiče na zaštitu datog prava iz Konvencije u domaćem pravnom poretku (videti Wolkenberg i drugi protiv Poljske (odluka), broj 50003/99, stav 34, ECHR 2007-XIV). Iako bi delovanje tužene države trebalo prvenstveno da bude usmereno na otklanjanje tog problema i na uvođenje, po potrebi, delotvornih pravnih lekova za povrede u pitanju, ono može takođe obuhvatiti ad hoc rešenja kao što su prijateljska poravnanja sa podnosiocima predstavke ili jednostrane ponude za zadovoljenje u skladu sa zahtevima Konvencije. Sud može odlučiti da odloži razmatranje sličnih predmeta, tako pružajući tuženoj državi priliku da ih reši na ovakve raznovrsne načine (videti, na primer, Burdov protiv Rusije(broj 2), broj 33509/04, stav 127, ECHR 2009). Ako, međutim, tužena država takve mere ne usvoji posle pilot presude i nastavi da krši Konvenciju, Sud neće imati izbora već da ponovo razmatra sve slične predstavke o kojima nije doneo odluku i da donese presude kako bi osigurao delotvorno poštovanje Konvencije (E.G. protiv Poljske (odluka), broj 50425/99, stav 28, ECHR 2008, i Kurić i drugi protiv Slovenije (pravično zadovoljenje) [VV], broj 26828/06, stav 136, ECHR 2014).

2. Primena opštih načela na konkretan predmet

144. Povrede koje je Sud utvrdio u ovom predmetu pogodile su mnoge ljude. Postoji više od 1.850 sličnih predstavki, podnetih u ime više od 8.000 podnosilaca predstavki, po kojima je postupak pred Sudom u toku. One se odnose na "staru" deviznu štednju kod filijala Ljubljanske banke Ljubljana u Sarajevu i Zagrebu i istu štednju kod filijala nekoliko srpskih banaka u Srbiji i van nje (videti stav 46. u gornjem tekstu). Osim toga, postoji više hiljada potencijalnih podnosilaca predstavki. Veliko veće se, prema tome, slaže sa Većem da je prikladno da se u ovom predmetu primeni pilot presuda, bez obzira na prigovore vlada Srbije i Slovenije s tim u vezi.

145. U vezi sa sistemskim stanjem koje je identifikovao, Sud smatra da su bez sumnje, prilikom izvršavanja ove presude, neophodne opšte mere na državnom nivou.

146. Pre svega, Slovenija mora preduzeti sve neophodne mere, uključujući i zakonodavne izmene, u roku od godinu dana i pod nadzorom Komiteta ministara, kako bi gospođa Ališić, gospodin Sadžak i svi drugi u njihovoj situaciji mogli da povrate svoju "staru" deviznu štednju pod istim uslovima kao oni koji su imali takvu štednju u domaćim filijalama slovenačkih banaka (ti uslovi su navedeni u stavu 48. u gornjem tekstu). U istom roku i pod nadzorom Komiteta ministara, Srbija mora preduzeti sve neophodne mere, uključujući i zakonodavne izmene, kako bi gospodin Šahdanović i svi drugi u njegovoj situaciji mogli da povrate svoju "staru" deviznu štednju pod istim uslovima kao srpski građani koji su imali takvu štednju u domaćim filijalama srpskih banaka (ti uslovi su navedeni u stavu 45. u gornjem tekstu).

147. Mora se podvući da gore navedene mere ne važe za one koji su, iako u istom položaju kao i podnosioci predstavke u ovom predmetu, već u potpunosti naplatili svoju "staru" deviznu štednju, kao što su oni koji su bili u prilici da štednju podignu po humanitarnom osnovu (videti st. 25. i 44. u gornjem tekstu), ili su je iskoristili u postupku privatizacije u Federaciji BiH (videti stav 32. u gornjem tekstu), ili kojima su vlade Hrvatske i Makedonije štednju isplatile u filijalama Ljubljanske banke Ljubljana u Zagrebu i Skoplju (videti st. 43 i 52. u gornjem tekstu). Slovenija i Srbija mogu ta lica isključiti iz programa otplate. Ako je, međutim, nekom licu na taj način isplaćen samo deo "stare" devizne štednje, Srbija i Slovenija su sada odgovorne za ostatak (Srbija za "staru" deviznu štednju u filijalama srpskih banaka, a Slovenija za tu štednju u svim filijalama slovenačkih banaka, bez obzira na državljanstvo štediše u pitanju i mesto u kom se filijala nalazi).

148. Kako bi se srpskim i slovenačkim organima omogućilo da provere stanje njihovih računa, podnosioci predstavki i drugi u njihovoj situaciji moraju postupati u skladu sa zahtevima svakog postupka provere koji će ove države uspostaviti. Imajući ovo u vidu, nijedan zahtev ne treba da se odbije samo zbog nepostojanja originalnih ugovora ili štednih knjižica (s obzirom na proteklo vreme i ratove koji su pogodili tako veliki broj ljudi na razne načine), pod uslovom da lica u pitanju mogu da dokažu svoja potraživanja drugim sredstvima. Štaviše, sve odluke o proveri moraju biti podložne sudskom preispitivanju.

149. Iako nema sumnje da je nemogućnost da slobodno raspolažu svojom "starom" deviznom štednjom više od 20 godina kod svih pogođenih lica prouzrokovala određenu nevolju i smetnje, Sud smatra da nije neophodno da sada odredi da im Srbija i Slovenija svima, putem opštih mera, pruže odgovarajuće obeštećenje za pretrpljenu štetu. Ako, međutim, neka od ove dve države ne primeni mere navedene u stavu 146. u gornjem tekstu i tako nastavi da krši Konvenciju, Sud može ponovo razmotriti pitanje obeštećenja u nekom odgovarajućem budućem predmetu u vezi sa ovim pitanjem protiv države u pitanju (videti Suljagić, citirana u gornjem tekstu, stav 64).

150. Najzad, Sud je odložio razmatranje sličnih predmeta protiv Srbije i Slovenije za godinu dana (videti Suljagić, citirana u gornjem tekstu, stav 65). Ova odluka nema uticaja na ovlašćenje Suda da u bilo kom trenutku proglasi nedopuštenim bilo koji takav predmet ili da ga izbriše sa liste predmeta u skladu sa Konvencijom.

VI. PRIMENA ČLANA 41. KONVENCIJE

151. Član 41. Konvencije propisuje:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

152. Podnosioci predstavke su tražili isplatu svoje "stare" devizne štednje sa kamatom na ime materijalne štete. Sud je ovo već odredio u stavu 145. u gornjem tekstu.

153. Svaki podnosilac predstavke je dalje tražio 4.000 evra (EUR) na ime nematerijalne štete.

154. Vlade s tim u vezi nisu dale nikakav komentar u svojim podnescima pred Velikim većem.

155. Veliko veće, kao i Veće, prihvata da je nemogućnost podnosilaca predstavke da slobodno raspolažu svojom "starom" deviznom štednjom više od 20 godina kod njih morala izazvati određene neprilike i smetnje. Njihove neprilike i smetnje su neizbežno uvećane time što su na sebe preuzeli poteškoće i teret postupanja - bar u nekoj meri - u ime svih drugih u njihovoj situaciji (videti Hutten-Czapska protiv Poljske [VV], broj 35014/97, stav 248, ECHR 2006-VIII). Prema tome, procenjujući na osnovu pravičnosti, kako se to zahteva članom 41. Konvencije, Sud dosuđuje tražene iznose (naime, po 4.000 evra gospođi Ališić i gospodinu Sadžaku, koje će im isplatiti Slovenija, i 4.000 gospodinu Šahdanoviću, koje će mu isplatiti Srbija).

B. Troškovi

156. Podnosioci predstavke su takođe tražili 27.351 evra za troškove nastale pred Sudom.

157. Sve vlade su tvrdile da je zahtev preteran i nepotkrepljen.

158. Prema praksi Suda, podnosilac predstavke ima pravo na naknadu troškova samo u onoj meri u kojoj se dokaže da su oni zaista i neophodno nastali i da su, takođe, razumni u pogledu iznosa. To znači, da je podnosilac predstavke morao da ih plati ili je obavezan da ih plati, na osnovu zakonske ili ugovorne obaveze, i da se nisu mogli izbeći kako bi se sprečila utvrđena povreda ili dobilo zadovoljenje. Sud zahteva račune razložene po stavkama i fakture koji sadrže dovoljno detalja da mu omoguće da odredi u kojoj meri su ispunjeni gore navedeni zahtevi. Pošto u konkretnom predmetu nije dostavljen nijedan takav dokument, Sud ovaj zahtev odbacuje.

V. Zatezna kamata

159. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

 

IZ TIH RAZLOGA, SUD

1. Odbija, jednoglasno, prethodne prigovore vlada;

2. Utvrđuje, jednoglasno, da je Srbija povredila član 1. Protokola broj 1 uz Konvenciju u odnosu na gospodina Šahdanovića;

3. Utvrđuje, jednoglasno, da je Slovenija povredila član 1. Protokola broj 1 uz Konvenciju u odnosu na gospođu Ališić i gospodina Sadžaka;

4. Utvrđuje, sa petnaest glasova prema dva, da ostale tužene države nisu povredile član 1. Protokola broj 1 Konvencije;

5. Utvrđuje, jednoglasno, da je Srbija povredila član 13. Konvencije u odnosu na gospodina Šahdanovića;

6. Utvrđuje, jednoglasno, da je Slovenija povredila član 13. Konvencije u odnosu na gospođu Ališić i gospodina Sadžaka;

7. Utvrđuje, sa petnaest glasova prema dva, da ostale tužene države nisu povredile član 13. Konvencije;

8. Utvrđuje, jednoglasno, da nema potrebe da u odnosu na Srbiju i Sloveniju razmatra pritužbu prema članu 14. Konvencije tumačenog zajedno sa članom 13. Konvencije i članom 1. Protokola broj 1 i da nije bilo povrede 14. Konvencije tumačenog zajedno sa članom 13. Konvencije i članom 1. Protokola broj 1 u odnosu na ostale tužene države;

9. Utvrđuje, jednoglasno, da propust srpske i slovenačke vlade da ove podnosioce predstavke i sve ostale u njihovom položaju obuhvate svojim planovima za isplatu "stare" devizne štednje predstavlja sistemski problem;

10. Utvrđuje, sa šesnaest glasova prema jedan, da Srbija mora preduzeti sve što je neophodno, uključujući i izmene zakona, u roku od godinu dana i pod nadzorom Komiteta ministara da bi gospodinu Šahdanoviću i svim drugima u njegovom položaju omogućila isplatu njihove "stare" devizne štednje pod istim uslovima kao i građanima Srbije koji su imali takvu štednju u domaćim filijalama srpskih banaka;

11. Utvrđuje, sa šesnaest glasova prema jedan, da Slovenija mora preduzeti sve što je neophodno, uključujući i izmene zakona, u roku od godinu dana i pod nadzorom Komiteta ministara da bi gospođi Ališić i gospodinu Sadžaku i svim drugima u njihovom položaju omogućila isplatu njihove "stare" devizne štednje pod istim uslovima kao i onima koji su imali takvu štednju u domaćim filijalama slovenačkih banaka;

12. Odlučuje, jednoglasno, da odloži, na godinu dana, razmatranje svih sličnih predmeta protiv Srbije i Slovenije, bez uticaja na ovlašćenja Suda da u bilo kom trenutku proglasi nedopuštenim bilo koji takav predmet ili da ga skine sa svog spiska u skladu sa Konvencijom;

13. Utvrđuje, sa šesnaest glasova prema jedan,

(a) da Srbija ima obavezu da isplati gospodinu Šahdanoviću u roku od tri meseca 4.000 evra (četiri hiljade evra) na ime nematerijalne štete, zajedno sa bilo kojim porezom koji se može naplatiti;

(b) da Slovenija isplati gospođi Ališić i gospodinu Sadžaku u roku od tri meseca po 4.000 evra (četiri hiljade evra) na ime nematerijalne štete, zajedno sa bilo kojim porezom koji se može naplatiti;

(v) da se po isteku gore navedena tri meseca do isplate, treba platiti običnu kamatu na gore navedeni iznos po stopi koja je jednaka najnižoj kamatnoj stopi Evropske centrale banke uz dodatak od tri procentna poena.

14. Odbija jednoglasno preostali deo zahteva podnosilaca predstavke za pravično zadovoljenje.

 

Sastavljeno na engleskom i francuskom, i dostavljeno na javnoj sednici u Zgradi ljudskih prava u Strazburu dana 16. jula 2014. godine.

Michael O’Boyle
zamenik sekretara

Dean Spielmann
predsednik

U skladu sa članom 45. stav 2. Konvencije i pravilom 74. stav 2. Poslovnika Suda, uz ovu presudu su priložena sledeća posebna mišljenja:

(a) saglasno mišljenje sudije Ziemele;

(b) delimično saglasno mišljenje sudije Popovića;

(v) delimično izdvojeno mišljenje sudije Nußberger, kome se pridružio sudija Popović.

 

SAGLASNO MIŠLjENjE SUDIJE ZIEMELE

1. Glasala sam kao i većina u ovom predmetu. Primećujem da će ova presuda postati jedan od vodećih predmeta koji se bave posebnim kontekstom sukcesije država i primene Evropske konvencije o ljudskim pravima u jednoj posebno osetljivoj oblasti: oblasti podele odgovornosti za dugove. Sud je morao da utvrdi relevantna načela prava o sukcesiji država koja mogu uticati na tumačenje člana 1. Protokola broj 1 u ovom predmetu. Deo presude o "Relevantnom međunarodnom pravu i praksi" je, prema tome, od posebnog značaja.

2. Važno je istaći da uprkos veoma širokom pristupu u odnosu na izvore međunarodnog prava iskazanom u Demir i Baykara protiv Turske ([VV], broj 34503/97, st. 85-86, ECHR 2008) postoje određena ograničenja s kojima Sud mora da radi, i da, prema tome, Sud nije dao detaljan prikaz i analizu važećih načela prava o sukcesiji država u oblasti gde, konačno, i dalje postoje mnoga pitanja i veoma raznovrsna praksa država (videti Kovačić i drugi protiv Slovenije [VV], broj 44574/98, 45133/98 i 48316/99, stav 256, 3. oktobar 2008. godine). Sud stoga uzima ključne tačke iz relevantne oblasti međunarodnog prava fokusirajući se, naravno, na sopstvenu praksu i načela.

3. Tačno je takođe da se glavni argument Slovenije i Srbije odnosio na njihovo naglašavanje načela teritorijalnosti u smislu odgovornosti države u situacijama sukcesije. Sud je na ovo odgovorio ističući da to svakako nije jedino načelo koje se može primeniti na problem dugova posle raspada države (videti stav 121). Sud u velikoj meri rešava ovo pitanje podsećajući i naglašavajući načela o obavezi da se pregovara u situacijama sukcesije država (ibid., saglasno mišljenje sudije Ress, tačka 4) i načelo pravične srazmere u podeli dugova države prethodnice. S obzirom na ograničeni domen ovog predmeta, Sud ne ulazi s predanošću (videti stav 123.) u pitanje pravične raspodele dugova kao takvo i svakako ne razmišlja o neosnovanom obogaćenju, što bi po mom mišljenju takođe moglo biti bitno za činjenice predmeta (videti čl. 37, 40. i 41. Bečke konvencije iz 1983. godine o sukcesiji država u pogledu državne imovine, arhiva i dugova, Mišljenje Badinterove arbitražne komisije broj 1, i član 8. Rezolucije Instituta za međunarodno pravo iz 2001. godine). Čak i bez izričitog pozivanja na ova načela može se, međutim, obrazložiti da je rešenje u skladu sa njihovom suštinom i sa njihovom primenom u međunarodnoj praksi.

4. U vezi sa glavnim pitanjem predmeta, ulogom načela teritorijalnosti u situacijama sukcesije država, Sud ojačava stav koji je zauzeo Institut za međunarodno pravo u rezoluciji iz 2001. godine smatrajući da je načelo teritorijalnosti samo jedan od mnobih bitnih elemenata koji se moraju uzeti u obzir pri određivanju odgovornosti država u pitanju. Priroda zahtevanih prava je važna. Sud proglašava Srbiju i Sloveniju odgovornim za banke u kojima je devizna štednja podnosilaca predstavke zamrznuta (videti st. 116-117). Ovaj pristup može se uporediti sa pristupom Suda u predmetu Likvidējamā p/s Selga i Vasiļevska protiv Letonije ((odluka), broj 17126/02 i 24991/02, 1. oktobar 2013. godine), koji se odnosio na zamrznute devizne račune u jednoj banci u Ruskoj Federaciji. Tačno je da je međunarodni pravni položaj Letonije drugačiji od položaja tuženih država u ovom predmetu, pošto Letonija nije država sukcesor u kontekstu prestanka postojanja SSSR. Ruska Federacija je, međutim, država prethodnica i, takođe u tom scenariju, načelo teritorijalnosti, kako su podnosioci predstavke zahtevali u slučaju Letonije, ne bi moglo da se primeni.

5. Kao što je već rečeno, u potpunosti sam saglasna sa većinom po pitanju osnovanosti predmeta. Istovremeno, zadržavam ozbiljne sumnje u pogledu stavova koji se odnose na deo o izvršenju presude, iako sam na kraju glasala kao većina (videti st. 10. i 11. izreke). Sud je počeo da s vremena na vreme određuje rokove u kojima države moraju da izvrše presudu pod nadzorom Komiteta ministara. Praksa pokazuje da je Sud više puta morao da se vrati na svoju prvobitnu odluku o rokovima. Ovo je po mom mišljenju neizbežno pošto presude Suda obično obuhvataju pitanja načelne prirode i zahtevaju zakonodavne reforme, a takvi politički procesi su komplikovani (videti, na primer, L. protiv Litvanije, broj 27527/03, ECHR 2007-IV), a posebno je to slučaj u kontekstu državne sukcesije. Nije sporno da je od opšteg interesa u Evropi da se presude Evropskog suda za ljudska prava izvršavaju brzo i da se šire posledice prihvate kad je moguće. U pogledu udela Suda u zajedničkoj odgovornosti, on je učinio najviše što je mogao, čak naznačivši moguća rešenja problema prema članu 46, po potrebi. Krajnje je vreme da države prionu na svoj "domaći zadatak" u poštovanju prakse Suda, pošto to takođe neposredno utiče na efikasnost Suda. U okviru ovog konteksta Sud je ponekad odlučivao, uključujući i u ovom predmetu, da tuženim državama odredi rokove za postupanje po odluci Suda. To je donekle očajnička mera. Velika je šteta što je Sud doveden u situaciju u kojoj mora da pribegne takvim merama. To je za Sud takođe rizik, pošto se od njega može tražiti da ponovo razmotri svoju odluku, a to pokreće i ozbiljna pitanja u smislu načela pravne sigurnosti i pravosnažnosti presude. Ja bih više volela da države ugovornice Konvencije i Komitet ministara pooštre svoj pristup izvršavanju presuda, umesto da Sud mora da preuzima ovakav rizik.

 

DELIMIČNO SAGLASNO MIŠLjENjE SUDIJE POPOVIĆA

Glasao sam kao većina pri utvrđivanju povrede u odnosu na Sloveniju i Srbiju u ovom predmetu, ali mislim da st. 109-125. presude moraju da se pojasne. Ova presuda svakako ne može Sudu da dozvoli da predstavke iste prirode, ako su podnete protiv Bosne i Hercegovine, Hrvatske i/ili Makedonije, razmatra tako što će ih prepustiti sudiji pojedincu. Takve predstavke ne mogu se automatski proglasiti nedopuštenim. Naprotiv, njima se mora baviti Veće, prvo u vezi sa pitanjem dopuštenosti, a kasnije, ako se proglase dopuštenim, takođe i u vezi sa osnovanošću.

 

DELIMIČNO IZDVOJENO MIŠLjENjE SUDIJE NUβBERGER, KOME SE PRIDRUŽIO SUDIJA POPOVIĆ

A. Istorijska dimenzija i finansijske posledice predmeta

Nema sumnje da su prava podnosilaca predstavke prema članu 1. Protokola broj 1 i članu 13. Konvencije povređena. Ono sa čim se Veliko veće suočilo u ovom veoma složenom i teškom predmetu nije, međutim, bilo samo da odluči da li je došlo do povreda ljudskih prava, već i kome da pripiše te povrede, koje su trajale više od 20 godina, koje su vezane za raspad SFRJ i koje su time dobile istorijsku dimenziju.

Istovremeno, Veliko veće moralo je da odluči o novčanom iznosu koji će se isplatiti ne samo podnosiocima predstavke, već i svima onima u istoj situaciji kao što je situacija podnosilaca predstavke. Ono je stoga moralo da donese odluku sa ogromnim finansijskim posledicama.

Nažalost, ne mogu da prihvatim rešenje koje je većina usvojila.

B. Pripisivanje isključive odgovornosti za povredu imovinskih prava podnosilaca predstavke Sloveniji, odnosno Srbiji

Odgovornost za naknadu gubitka "stare" devizne štednje može se smatrati ili pitanjem građanskog prava (to je stav Bosne i Hercegovine, Hrvatske i Bivše Jugoslovenske Republike Makedonije, videti st. 85, 87. i 96) ili pitanjem sukcesije država koje treba rešiti na osnovu međunarodnog prava (to je stav Srbije i Slovenije, videti st. 89. i 92). Većina Velikog veća je izabrala pristup prema kome je to pitanje građanskog prava45 i odlučila da je samo Slovenija odgovorna za prava gospođe Ališić i gospodina Sadžaka, a da je samo Srbija odgovorna za povredu prava gospodina Šahdanovića. Zato se sada od država u kojima su, u "jugoslovenska vremena", udružene banke u okviru socijalističkog modela samoupravljanja imale centrale zahteva da isplate sve dugove nastale u sistemu koji je stvorila druga država pre stupanja Konvencije na snagu.

Ja mislim da je ovo rešenje nezadovoljavajuće i neodgovarajuće, pošto je zasnovano na preteranom pojednostavljenju složenih istorijskih dešavanja i izostavlja neke važne aspekte. Iako je možda privlačno da se nađe jasno i "lako" rešenje, trebalo je usvojiti razrađeniji pristup.

________

45 Građanskopravni pristup se u osnovi opravdava pozivanjem na praksu samih slovenačkih i srpskih sudova (videti st. 44, 45, 49, 51, 112), za koju se kaže da "bez sumnje potvrđuje" odgovornost Ljubljanske banke Ljubljana i Investbanke. Ovo, međutim, nije tačno, makar u odnosu na nadležnost slovenačkih sudova. Slovenački sudovi su utvrdili da je stara (a ne nova!) Ljubljanska banka Ljubljana odgovorna za isplatu "stare" devizne štednje. Stara Ljubljanska banka Ljubljana (stav 49), kao i Investbanka (stav 47) su, međutim, u postupku "rehabilitacije" ili stečaja, tako da su neposredne parnične tužbe usmerene protiv nelikvidnih banaka.

1. Odgovornost SFRJ za uspostavljanje sistema

Nesporno je da ni Slovenija ni Srbija nisu same uspostavile ceo bankarski sistem sa planovima ponovnog deponovanja, već je to bila SFRJ, koja je imala ogromnu potrebu za devizama (stav 14). Takođe je nesporno da uspostavljeni sistem nije imao zdravu finansijsku osnovu (st. 14. i 17). On se morao smatrati rizičnom investicijom, koja je privlačila novac štediša kamatnim stopama koje su bile mnogo veće od stopa nuđenih na tržištu, i koje su često prelazile 10% (stav 14). Jasno je da nije postojao ekonomski osnov za očekivanje tako obećane dobiti.

Sud je ovo već jasno naveo (videti Suljagić protiv Bosne i Hercegovine, broj 27912/02, stav 51, 3. novembar 2009. godine):

"Za početak, dobro je poznata činjenica da je svetska ekonomska kriza sedamdesetih godina dvadesetog veka pogodila SFRJ posebno jako. SFRJ se obraćala međunarodnim tržištima kapitala i ubrzo postala jedna od najzaduženijih zemalja u svetu. Kada je međunarodna zajednica prestala sa praksom lakog odobravanja zajmova iz sedamdesetih godina dvadesetog veka, SFRJ je pribegla deviznoj štednji građana da isplati strane dugove i da finansira uvoz."

2. Propast sistema u "jugoslovenskim vremenima"

Propast sistema dogodila se još u "jugoslovenskim vremenima" (prestanak sistema ponovnog deponovanja 1988. godine (videti stav 20); ukidanje sistema osnovnih i udruženih banaka 1989/1990. godine (videti stav 21); masovna podizanja deviza (videti stav 22)). SFRJ je bila ta koja je najpre pribegla hitnim merama ograničivši u velikoj meri podizanje devizne štednje (videti st. 22. i 52). Takve mere ne bi bile neophodne da novac štediša već nije bio izgubljen u to vreme. Sve se to dogodilo u državi koja više ne postoji u današnje vreme.

Ovo je već jasno izneto u praksi Suda (videti Suljagić, citirana u gornjem tekstu, st. 10; uporediti takođe sa Kovačić i drugi protiv Slovenije [VV], broj 44574/98, 45133/98 i 48316/99, st. 40, 3. oktobar 2008. godine, i Molnar Gabor protiv Srbije, broj 22762/05, st. 6, 8. decembar 2009. godine):

"Problemi nastali zbog stranog i domaćeg duga SFRJ prouzrokovali su monetarnu krizu osamdesetih godina dvadesetog veka. Nacionalna privreda bila je na ivici kolapsa, pa je SFRJ pribegla hitnim merama, kao što su zakonska ograničenja isplate deviznih uloga s (videti član 71. Zakona o deviznom poslovanju iz 1985. godine). Zbog toga su devizni ulozi bili praktično zamrznuti."

Iako državna garancija prema građanskom pravu nije bila aktivirana pre raspada SFRJ (videti stav 15), posledice nefunkcionisanja sistema koji je SFRJ uspostavila treba smatrati zajedničkom odgovornošću država sledbenica.Međunarodnopravna dimenzija predmeta se, prema tome, ne sme zanemariti.

3. Obim nadležnosti Suda ratione temporis

Većina mera koje su države sledbenice usvojile posle propasti sistema kojim je uveden poseban režim za "staru" deviznu štednju usvojena je početkom devedesetih godina dvadesetog veka (videti stav 23. i dalje), što znači pre stupanja Konvencije na snagu u ovim državama (Slovenija 28/6/1994, Bivša Jugoslovenska Republika Makedonija 10/4/1997, Hrvatska 5/11/1997, Bosna i Hercegovina 12/7/2002, Srbija 3/3/2004). U osnovi, devizni računi ostali su "zamrznuti" u svim državama sledbenicama, ali su podizanja bila dozvoljena pod posebnim uslovima, naročito na humanitarnoj osnovi (npr. Bosna i Hercegovina, videti stav 25, i Srbija, videti stav 44; materijal kojim Sud raspolaže ne sadrži nikakve informacije o hitnim merama koje su preduzele Hrvatska i Bivša Jugoslovenska Republika Makedonija početkom devedesetih godina dvadesetog veka, videti st. 42. i 52). Slovenija je preuzela garanciju bivše SFRJ još 1991. godine i saglasila se sa isplatom prvobitnih uloga i dospele kamate 1993. godine, ali samo u odnosu na štedne uloge u domaćim filijalama banaka (ali je to obuhvatilo i slovenačke banke i domaće filijale stranih banaka (videti stav 48)). Garancije koje je preuzela Bosna i Hercegovina bile su ograničene na domaće banke (videti stav 24).

Očigledno je da su sve ove mere donete odmah po raspadu SFRJ bile hitne mere sa ciljem obezbeđenja poverenja u nove državne strukture i izbegavanja većeg nezadovoljstva i protesta u nemirna vremena. Prolaskom vremena, preduzete su dopunske mere. Sve one su bile krojene za konkretne potrebe odnosne države sledbenice, što je imalo za posledicu uključenje jednih, a isključenje drugih (npr. Bosna i Hercegovina: garancije i kasnije isplate samo za štednju u domaćim bankama (videti st. 24. i 27); Srbija: isključenje državljana iz drugih država bivše SFRJ iz planova isplate (videti stav 45)). Bivša Jugoslovenska Republika Makedonija je, s druge strane, isplatila sve dugove za staru deviznu štednju (videti stav 52); za Hrvatsku ovo deluje sporno (videti stav 42. i takođe Kovačić i drugi, citirana u gornjem tekstu, stav 183).

Sud nema nadležnost ratione temporis da analizira koliko su mere usvojene pre stupanja Konvencije na snagu predstavljale mešanje u prava podnosilaca predstavke prema članu 1. Protokola broj 1 ili koliko su bile diskriminatorne i povredile taj član zajedno sa članom 14. U vreme stupanja Konvencije stanje u odnosnim državama bilo je takvo da je podnosiocima predstavke bio zabranjen pristup njihovom novcu već nekoliko godina. Po mom mišljenju, zbog toga se dužnosti država prema Konvenciji moraju analizirati kao pozitivne obaveze, a ne kao mešanje. Novac je de facto već bio uzet. On nije mogao biti uzet po drugi put, ali se gubitak morao nadoknaditi.

4. Kršenje pozitivnih obaveza

U kontekstu sukcesije država, pozitivne obaveze tuženih država na osnovu člana 1. Protokola broj 1 bile su dvostruke. Na vertikalnom nivou, one su imale dužnost na nadomeste gubitke koje su podnosioci predstavke imali i neodložno im obezbede zadovoljenje. Na horizontalnom nivou, one su morale da međusobno pregovaraju radi postizanja odgovarajuće raspodele dugova nagomilanih u sistemu u čije su uspostavljanje već bile uključene. Dok je prva dužnost proizilazila neposredno iz člana 1. Protokola broj 1, ona je bila isprepletena sa drugom dužnošću, koja je proizilazila iz međunarodnog prava i Sporazuma o pitanjima sukcesije. Sud je mnogo puta ponovio da prava zajemčena Konvencijom nisu teorijska i iluzorna, već praktična i delotvorna. Pravo na isplatu naknade je jedino delotvorno ako je jasno protiv koga se mora usmeriti. Prema tome, sve tužene države imale su pozitivnu obavezu da pregovaraju o pitanju uloga "stare" devizne štednje.

Po mom mišljenju, Hrvatska je ovu dužnost prekršila time što je odbila da nastavi pregovore 2002. godine (videti stav 63), dok su sve ostale države bile spremne da ponovo pregovaraju.

U vezi sa pozitivnom obavezom da se naknade gubici koje su podnosioci predstavke pretrpeli, slažem se sa većinom da Slovenija i Srbija nisu ispunile svoje pozitivne obaveze prema članu 1. Protokola broj 1. Restrukturiranjem stare Ljubljanske banke Ljubljana i prenosom najvećeg dela njene imovine na Novu ljubljansku banku Slovenija 1994. godine, naime, u vreme kada je Konvencija već stupila na snagu, Slovenija je de factoučinila da isplate budu nemoguće, bez usvajanja mera kojima bi se pružila naknada (videti stav 49). Isto važi za Srbiju, koja nije sprečila stečaj Investbanke (videti stav 47).

Ja se, međutim, ne slažem sa većinom da Bosna i Hercegovina nije uopšte odgovorna s tim u vezi. Ona je namerno isključila državne garancije i samu isplatu "stare" devizne štednje u stranim filijalama domaćih banaka (videti stav 24. i dalje) i time dozvolila da se povrede ljudskih prava nastave. Primer Bivše Jugoslovenske Republike Makedonije (videti stav 52), kao i rešenje utvrđeno u odnosu na Poštansku štedionicu, gde su države preuzele garancije za filijale na svojim teritorijama (videti stav 64), pokazuje da nije bilo saglasnosti da se isključi odgovornost države u kojoj su ulozi deponovani. Kategorično odbijanje isplate je još više neopravdano imajući u vidu da je nesporno da je, u okviru sistema ponovnog deponovanja, deo novca vraćen u Bosnu i Hercegovinu.

Stoga većina Velikog veća nije pažljivo razmotrila pozitivne obaveze svih tuženih država protiv kojih su bile usmerene pritužbe podnosilaca predstavke.

V. Plan naknade

1. Naknada na osnovu planova osmišljenih pre stupanja Konvencije na snagu

Većina Velikog veća je odlučila da "Slovenija mora preduzeti sve neophodne mere ... gospođa Ališić, gospodin Sadžak i svi drugi u njihovoj situaciji mogli da povrate svoju "staru" deviznu štednju pod istim uslovima kao oni koji su imali takvu štednju u domaćim filijalama slovenačkih banaka", drugim rečima, isplatiti im prvobitne uloge sa kamatom (videti st. 146. i 48).46 Srbija mora da isplati "staru" deviznu štednju "pod istim uslovima kao srpskim građanima koji su imali takvu štednju u domaćim filijalama srpskih banaka", drugim rečima, delom u gotovini, a delom u vladinim obveznicama (videti st. 146. i 45).

Takvo rešenje moglo bi se opravdati da je Sud našao povredu člana 1. Protokola broj 1 tumačenog zajedno sa članom 14, pošto bi se time obezbedila odgovarajuća naknada za diskriminatorno postupanje. Ono bi se takođe moglo opravdati na osnovu neosnovanog obogaćenja, ako bi se moglo dokazati da Slovenija i Srbija i dalje poseduju novac koji su podnosioci predstavke uložili i da su zaradile kamatu na osnovu tog novca u periodu od 1990. godine do 2014. godine.

U ovom predmetu, međutim, nije ispunjen nijedan od ovih uslova.

Sud se jasno uzdržao od utvrđivanja povrede člana 1. Protokola broj 1 tumačenog zajedno sa članom 14. u ovom predmetu.

U vezi sa "neosnovanim obogaćenjem" moraju se uzeti u obzir sledeće okolnosti.

Prvo, kako je nesporno da nije sav novac "završio" u Sloveniji i Srbiji (videti stav 116), neprimereno je da se samo od Slovenije i Srbije traži potpuna isplata "stare" devizne štednje. U socijalističkim vremenima, udružene banke u Sloveniji i Srbiji vraćale su određena sredstva koja su dobijale da bi izmirile potrebe likvidnosti osnovnih banaka (videti st. 18. i 19). Pošto je dinarske kredite (u početku bez kamate) domaćim preduzećima odobravala NBJ na osnovu ponovo deponovanih deviza, od čega je korist imala privreda na toj teritoriji, pravilo međunarodnog prava o mesnim dugovima (član 29. Rezolucije o državnoj sukcesije u pitanjima imovine i dugova Instituta za međunarodno pravo iz 2001. godine, videti stav 60) nije "očigledno" neprimenljivo, kako smatra većina Velikog veća (videti stav 121). Drugo, činjenica da su isplate radi ponovnog deponovanja vršene Narodnoj banci Jugoslavije u Beogradu nije osporena. Treće, pošto su hitne mere smatrane neophodnim, a donela ih je SFRJ (videti stav 22), veoma je verovatno da je najveći deo novca već izgubljen u "jugoslovenskim vremenima".

Sud je stoga naveo u predmetu Suljagić (citiran u gornjem tekstu, stav 51), pozivajući se na Rezoluciju 1410 (2004) Parlamentarne skupštine o "Isplati deviznih uloga izvršenih u kancelarijama Ljubljanske banke van teritorije Slovenije u periodu 1977-1991" od 23. novembra 2004. godine, i Memorandum sa objašnjenjima koji je pripremio izvestilac gospodin Jurgens:

"Parlamentarna skupština Saveta Evrope utvrdila je da je, kao posledica toga, veći deo prvobitnih uloga prestao da postoji pre raspada SFRJ ...."

_________

46 U izvršenju predmetne presude mogu se javiti problemi. Pošto je zakon na koji se Veliko veće pozvalo usvojen 1993. godine i regulisao je kamatne stope samo do tog vremena, izgleda da nije jasno koji se plan primenjuje na kamatu dospelu posle 1993. godine.

2. Naknada u slučajevima promena političkog sistema

Pored toga, pristup Velikog veća nije kompatibilan sa njegovom nadležnošću u sličnim slučajevima. Obično Sud veoma nerado osuđuje države za povrede svojine nastale pre stupanja Konvencije na snagu (videti Kopecký protiv Slovačke [VV], broj 44912/98, st. 53-61, ECHR 2004-IX; Von Maltzan i drugi protiv Nemačke ((odluka) [VV], broj 71916/01, 71917/01 i 10260/02, st. 110-114, ECHR 2005-V; i Jahn i drugi protiv Nemačke [VV], broj 46720/99, 72203/01 i 72552/01, st. 99-117, ECHR 2005-VI). Izuzeci se prave u slučaju povreda koje traju (videti Loizidou protiv Turske (osnovanost), 18. decembar 1996. godine, st. 63-64, Izveštaji o presudama i odlukama 1996-VI) i u slučaju legitimnih očekivanja u vezi sa vlasničkim interesima (videti Broniowski protiv Poljske (odluka) [VV], broj 31443/96, st. 97-102, ECHR 2002-X). Kad god su se, međutim, povrede člana 1. Protokola broj 1 odnosile na događaje koji su se desili pre stupanja Konvencije na snagu, u masovnom obimu, Sud je prihvatao modele koji su pružali manje od naknade u punom iznosu (videti Broniowski protiv Poljske (prijateljsko poravnanje) [VV], br. 31443/96, st. 31. i 43, ECHR 2005-IX; Hutten-Czapska protiv Poljske (prijateljsko poravnanje) [VV], br. 35014/97, stav 27, 28. april 2008. godine; i Vistiņš i Perepjolkins protiv Letonije [GC], br. 71243/01, st. 115. i 118-131, 25. oktobar 2012. godine).

Tako je Sud u predmetu Vistiņš i Perepjolkins (ibid., stav 113) naveo:

"Ovo načelo primenjuje se još snažnije kada se zakoni donose u kontekstu promene političkog i ekonomskog režima, posebno u početnom prelaznom periodu, koji je neizbežno obeležen promenama i neizvesnostima; u takvim slučajevima država ima posebno širok prostor za procenu (videti, među mnogim drugim autoritetima", Kopecký protiv Slovačke [VV], broj 44912/98, stav 35, ECHR 2004-IX; Jahn i drugi, citirani u gornjem tekstu, stav 116. (a); i Suljagić protiv Bosne i Hercegovine, br. 27912/02, st. 42, 3. novembar 2009. godine). Tako je, na primer, Sud utvrdio da manja naknada od potpune može takođe biti neophodna a fortiorikada je imovina oduzeta u svrhe "fundamentalnih promena ustavnog sistema jedne zemlje kao što je prelaz sa monarhije na republiku" (videti Bivši kralj Grčke i drugi (osnovanost), citiran u gornjem tekstu, stav 87). Sud je ponovo potvrdio da bi načelo iz predmeta Broniowski (citiran u gornjem tekstu, stav 182), u kontekstu politike vraćanja imovine i naknade, koje navodi da bi plan za regulisanje imovine, budući da je "dalekosežan ali sporan ... sa značajnim ekonomskim uticajem na zemlju kao celinu", moglo obuhvatiti odluke kojima se ograničava naknada za oduzimanje ili vraćanje imovine na nivo ispod njene tržišne vrednosti. Sud je takođe podsetio na ova načela u odnosu na usvajanje zakona u ’posebnom kontekstu nemačkog ujedinjenja’ (videti Maltzan i drugi protiv Nemačke (odluka) [VV], broj 71916/01, 71917/01 i 10260/02, st. 77. i 111-112, ECHR 2005-V, i Jahn i drugi, citirane u gornjem tekstu)."

Tačno je da su se ovi predmeti odnosili na eksproprijaciju nekretnina. Ali, ne postoji ubedljiv razlog da se gubitak rizika investiranja tretira znatno bolje od gubitka nekretnina i da se očekuje ne samo da se izgubljeni iznos u potpunosti naknadi, već čak i naknada izgubljene kamate.

Vredi napomenuti da je Sud prihvatio značajna sniženja iznosa za isplatu u predmetima u vezi sa naknadom izgubljenih "starih" deviznih uloga i dozvolio tuženim državama širok prostor za slobodnu procenu (videti Trajkovski protiv Bivše Jugoslovenske Republike Makedonije (odluka), broj 53320/99, 7. mart 2002. godine; Suljagić, citirana u gornjem tekstu, st. 27-30. i 52-54; i Molnar Gabor protiv Srbije, br. 22762/05, st. 21, 23-25. i 50, 8. decembar 2009. godine).

Konkretnije u vezi sa kamatnim stopama utvrđenim u prvobitnim planovima izrađenim osamdesetih godina dvadesetog veka, može se tvrditi da više nije postojalo legitimno očekivanje u vreme kada je Konvencija stupila na snagu u Sloveniji 1994. godine i u Srbiji 2004. godine. Sa druge strane, prilikom utvrđivanja odgovarajuće naknade, neophodno je uzeti u obzir prilagođavanje inflaciji štednje prvobitno deponovane u nemačkim markama (videti Vistiņš i Perepjolkins protiv Letonije (pravično zadovoljenje) [VV], br. 71243/01, st. 38-44, ECHR 2014).

3. Supsidijarnost i prostor za slobodnu procenu

Prilikom uspostavljanja postupaka pilot presude Sud je, do sada, uvek ostavljao širok prostor za slobodnu procenu državama članicama u nalaženju odgovarajućih rešenja za sistemske probleme. U prva dva slučaja (Broniowski i Hutten-Czapska, oba citirana u gornjem tekstu), Veliko veće je potvrdilo prijateljsko poravnanje koje su strane postigle i u odnosu na opšte mere i u odnosu na pojedinačne mere, pa je tako prihvatilo modele koji omogućavaju manju naknadu od punog iznosa u odnosu na druga pogođena lica. U nedavnoj presudi u predmetu Kurić i drugi protiv Slovenije ((pravično zadovoljenje) [VV], br. 26828/06, ECHR 2014), gde strane nisu postigle prijateljsko poravnanje, Sud je posvetio dužnu pažnju činjenici da je slovenačka vlada uspostavila ad hoc domaći plan naknade nakon isteka rokova naznačenih u osnovnoj presudi kako bi obezbedila odgovarajuće obeštećenje "izbrisanim" na državnom nivou (ibid., st. 138-140). Veliko veće je s tim u vezi primetilo da su, u skladu sa načelom supsidijarnosti i prostorom za slobodnu procenu koji uz njega ide, iznosi naknade dosuđeni na državnom nivou drugim pogođenim licima u kontekstu opštih mera prema članu 46. Konvencije bili prepušteni diskreciji tužene države, pod uslovom da su bili kompatibilni sa presudom Suda kojom se te mere određuju (isto, stav 141, i videti, uz odgovarajuće izmene, Verein gegen Tierfabriken Schweiz (VgT) protiv Švajcarske (broj 2) [VV], broj 32772/02, stav 88, ECHR 2009).

4. Neophodnost saradnje u pronalaženju odgovarajućih rešenja

Kao što je objašnjeno u gornjem tekstu, kontekst sukcesije država ne sme se zanemarivati pri utvrđivanju ko je odgovoran za povrede ljudskih prava u ovom predmetu. Ovo takođe važi za uspostavljanje mehanizma naknade. Od najveće je važnosti da sve države sledbenice sarađuju pri utvrđivanju plana i proveri postojanja relevantnih potraživanja. Sud se već u ovom kontekstu suočio sa zloupotrebama koje su za žaljenje. Tako, na primer, dva podnosioca predstavke u predmetu Kovačić i drugi (citiran u gornjem tekstu, stav 260) nisu obavestila Sud da su im, nakon odluke Opštinskog suda u Osijeku od 7. jula 2005. godine, devizni ulozi u potpunosti isplaćeni.

U predmetu Suljagić (citiran u gornjem tekstu, stav 19) Sud je naveo:

"Zakoni koi su određivali korišćenje "stare" devizne štednje u postupku privatizacije bili su ograničeni, i čak su doveli do zloupotreba: pojavilo se jedno nezvanično tržište na kom je ta štednja ponekad prodavana za najviše 3% njene nominalne vrednosti."

Po mom mišljenju, važan aspekt koji se tiče saradnje između tuženih država pri proveri potraživanja nije dovoljno razmatran u presudi Velikog veća.

G. Alternativno rešenje predmeta

Da sumiram, po mom mišljenju, Slovenija, Bosna i Hercegovina i Hrvatska su odgovorne za povredu prava gospođe Ališić i gospodina Sadžaka prema članu 1. Protokola broj 1 i članu 13, a Srbija, Bosna i Hercegovina i Hrvatska odgovorne su za povredu prava gospodina Šahdanovića prema članu 1. Protokola broj 1 i članu 13. Pri tome, Hrvatska je jedino odgovorna za dugo trajanje povrede i treba da plati deo dosuđenog iznosa na ime nematerijalne štete, a glavnu odgovornost snose Slovenija, odnosno Srbija, koje treba da isplate veći deo dosuđenog iznosa na ime materijalne štete, dok je Bosna i Hercegovina jedino odgovorna za mali deo štete u oba dela.

Na osnovu zajedničke odgovornosti za sistem stvoren u SFRJ, sve tužene države treba da sarađuju u pronalaženju odgovarajućeg mehanizma naknade.

Na tom osnovu, trebalo bi da bude moguće da se onima koji su nezakonito lišeni svoje imovine ona nadoknadi na odgovarajući način i da se osigura izvršenje presude u kratkom roku.