DRUGO ODELjENjE
PREDMET HAJNAL protiv SRBIJE 
(Predstavka broj 36937/06)
PRESUDA
STRAZBUR
19. jun 2012. godine

 

Ova presuda će postati pravosnažna u okolnostima predviđenim članom 44. stav 2. Konvencije. Moguće su redaktorske promene.

 

U predmetu Hajnal protiv Srbije, Evropski sud za ljudska prava (Drugo odeljenje), na zasedanju Veća u sastavu:

Françoise Tulkens, predsednik,

Dragoljub Popović,

Isabelle Berro-Lefèvre,

András Sajó,

Guido Raimondi,

Paulo Pinto de Albuquerque,

Helen Keller, sudije,

i Stanley Naismith, sekretar Odeljenja,

posle većanja na zatvorenoj sednici održanoj 29. maja 2012. godine, izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (broj 36937/06) protiv Srbije, koju je Sudu prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija"), podneo državljanin Srbije, g. Tihomir Hajnal ("Podnosilac predstavke"), 27. jula 2006. godine.

2. Podnosioca predstavke pred Sudom je zastupao g. V. Juhas Đurić ("V. J. Đ. "), advokat iz Subotice. Vladu Srbije ("Vlada") zastupao je njen zastupnik, g. S. Carić.

3. Podnosioca predstavke je tvrdio da je pretrpeo brojne povrede čl. 3, 5, 6. i 8. Konvencije, sve u kontekstu pravde u krivičnom postupku.

4. Predstavka je 22. septembra 2010. godine prosleđena Vladi. Takođe je odlučeno da se dopuštenost i osnovanost predstavke razmatraju istovremeno (član 29. stav 1.).

ČINjENICE

I. OKOLNOSTI PREDMETA

5. Podnosilac predstavke, rođen 1985. godine, živi u Subotici, Srbija.

A. Događaji od 8. avgusta 2005. godine

6. Podnosilac predstavke je 8. avgusta 2005. godine priveden u prostorije policije u Subotici zbog navodne provalne krađe. Policija je u izveštaju navela da je podnosilac predstavke, zajedno sa izvesnim brojem drugih lica, uhvaćen posle počinjenog dela i da je oduzeto nekoliko predmeta upotrebljenih za izvršenje navodnog krivičnog dela. Podnosilac predstavke je dao izjavu službeniku policije. Prema zapisniku o njegovom ispitivanju, podnosilac predstavke je priznao jedan pokušaj provalne krađe, a zatim ga je potpisao nadimkom, uprkos prethodnom navodu u istom zapisniku kojim je konstatovano da je "nepismen". U zapisniku je dalje navedeno da ga je, shodno članu 177. Zakonika o krivičnom postupku (videti stav 60. u daljem tekstu), podnosilac predstavke pročitao, na lični zahtev, i da nije imao primedbi.

B. Događaji od 17. avgusta 2005. godine

7. Prema njegovoj sopstvenoj proceni, 17. avgusta 2005. godine, oko 4.00 sata ujutro, policija u Subotici je ponovo privela podnosioca predstavke u njihove prostorije, zajedno sa još nekoliko lica, da bi ga ispitivala zbog krivičnog dela. Nije bilo prethodnog pokušaja da mu se uruči poziv. Vlada je iznela da je razlog za to bila opasnost da podnosilac predstavke može pobeći ili prikriti dokaze.

8. Podnosilac predstavke je izneo da su njegovog advokata, V. J. Đ., o ovom privođenju obavestili rođaci, pa je on tako uspeo da stigne na vreme da sa njim popriča nakratko pre saslušanja. Podnosilac predstavke je izgleda rekao V. J. Đ. da ga je policija već fizički zlostavljala, pošto je pokušala da dobije njegovo priznanje. Sam V. J. Đ. je izjavio da je podnosilac predstavke izgledao "mentalno slomljen" i da je hramao.

9. Kasnije saslušanje počelo je u 13.35 časova i završilo se do 13.40 časova, kada je podnosilac predstavke pušten. Opštinsko javno tužilaštvo je obavešteno o ročištu u 8.30 časova, ali mu nije prisustvovalo. Tokom ovog saslušanja od podnosioca predstavke se tražilo da da izjavu u vezi sa "provalnom krađom prodavnice u Velikom Radanovcu". Podnosilac predstavke je međutim odbio da to uradi i konstatovao da je zadržao V. J. Đ. kao branioca. U zapisniku sa saslušanja dalje je navedeno da je podnosilac predstavke "nepismen" i umesto potpisa u njemu je bio otisak prsta. Pozivajući se na član 177. Zakonika o krivičnom postupku, u zapisniku je najzad konstatovano da ga je podnosilac predstavke pročitao, po sopstvenom zahtevu, te da nema primedbi. Zapisnik je potpisao i V. J. Đ.

10. Podnosilac predstavke je izneo da nije dobio hranu dok je bio u policijskom pritvoru.

V. Događaji od 18. avgusta 2005 . godine

11. Prema proceni samog podnosioca predstavke, 18. avgusta 2005. godine, oko 4.00 ujutro, policija ga je još jednom privela u svoje prostorije u Subotici, a da mu poziv nije prethodno uručen. Vlada je iznela da je, kao i ranije, razlog za to bila opasnost da podnosilac predstavke može pobeći ili prikriti dokaze.

12. Podnosilac predstavke je tvrdio da su ga policajci ponovo tukli jer su pokušali da dobiju njegovo priznanje. Podnosilac predstavke je očigledno tražio da V. J. Đ. bude obavešten o njegovom privođenju, ali je policija taj zahtev ignorisala. Umesto toga, podnosiocu predstavke je obezbeđena pravna pomoć advokata N. D., koji se, tvrdi se, pojavio samo nakratko da bi potpisao zapisnik o saslušanju i ubrzo posle toga otišao.

13. Predmetni zapisnik sadržao je: (i) naznaku da se podnosilac predstavke tereti za brojne provalne krađe; (ii) detaljan opis kako je počinio ta krivična dela; (iii) izjavu da ne želi da zadrži V. J. Đ. kao svog branioca; i (iv) potvrdu da je izjavu dao u odsustvu "fizičke ili psihičke prinude".

14. U zapisniku su dalje konstatovana pitanja koja je postavio N. D., uključujući i pitanje da li je podnosilac predstavke pokušao da nekoga zaštiti svojim priznanjem. Opštinski javni tužilac je obavešten o ročištu 17. avgusta 2005. godine u 12.20 časova, ali mu nije prisustvovao. Na kraju, u zapisniku je navedeno da je podnosilac predstavke "nepismen", kao i da ga je, pozivajući se na član 177. Zakonika o krivičnom postupku, pročitao, na sopstveni zahtev, i da nije imao primedbi. Podnosilac predstavke nije potpisao taj zapisnik, već je umesto toga stavio otisak prsta. Saslušanje je trajalo od 14.40 časova do 15.40 časova, posle čega je podnosilac predstavke pušten.

15. Podnosilac predstavke je izneo da nije dobio hranu dok je bio u policijskoj stanici.

G. Događaji od 24. avgusta 2005. godine

16. Policija je podnosioca predstavke ponovo privela 24. avgusta 2005. godine, oko 5.15 ujutro, po njegovoj sopstvenoj proceni ili u 9.00 ujutro prema zvaničnoj evidenciji, ali mu je tom prilikom određen pritvor od 48 časova. Podnosilac predstavke nije primio nikakav prethodni poziv. On je međutim primio rešenje o pritvoru u kome je navedeno da je lišen slobode zbog sumnje da je izvršio niz krivičnih dela teške krađe. Rešenje je zasnovano na izvesnom broju odredaba Zakonika o krivičnom postupku (videti stav 57. u daljem tekstu), ali nije sadržalo nikakvo navođenje činjenica koje zahtevaju pritvor prema podnosiocu predstavke ili njegovo krivično gonjenje.

17. Istog dana policija je podnela izveštaj kao dopunu krivične prijave protiv podnosioca predstavke i još tri osumnjičena lica, u vezi sa 13 posebnih slučajeva teške krađe. Ovaj izveštaj sadržao je, između ostalog, opis krivičnih dela i pozivao se na pribavljene dokaze.

18. V. J. Đ. je istog dana uložio žalbu u ime podnosioca predstavke. U njoj je on, između ostalog, izneo da je sporno rešenje o određivanju pritvora bilo sam šablon bez bilo kakvog smisaonog obrazloženja. Dalje, V. J. Đ. je obavestio istražnog sudiju da se, po pritvoru sina, majci podnosioca predstavke obratio advokat koji je ponudio svoje usluge. Advokat je posebno rekao da zna da je podnosilac predstavke već zadržao V. J. Đ., ali je objasnio da bi za njega bilo bolje da promeni branioca jer bi mu to olakšalo puštanje iz pritvora u policiji.

19. Istog dana, istražni sudija Opštinskog suda u Subotici je odbio gore navedenu žalbu. Ona je podsetila, između ostalog, da je podnosilac predstavke saslušan 18. avgusta 2005. godine u prisustvu branioca određenog po službenoj dužnosti, da su organi gonjenja pribavili izjave nekoliko svedoka koji inkriminišu podnosioca predstavke, kao i da je podnosilac predstavke ranije osuđivan i da je posle toga "nastavio da vrši krivična dela". Sudija je najzad navela da je u toku šest zasebnih krivičnih predmeta protiv podnosioca predstavke pred Opštinskim sudom u Subotici, naznačivši da je on "izvršio" nekoliko imovinskih krivičnih dela u kratkom vremenskom periodu. To redom znači, da bi podnosilac predstavke, ako bi bio pušten, ponovo počinio krivična dela ili pobegao.

20. Najzad, istog dana podnosioca predstavke je pregledao dežurni lekar Okružnog zatvora u Subotici, ali "nije utvrđeno nikakvo oboljenje, tj. on se [smatrao] zdravim". Vlada je u tom smislu dostavila uverenje koje je 12. januara 2011. godine izdao zatvorski lekar, kao i primerke relevantnog zdravstvenog protokola od 24. avgusta 2005. godine. Navedeni protokol je međutim uglavnom bio nečitak.

D. Istražni postupak

21. Opštinsko javno tužilaštvo u Subotici zatražilo je 25. avgusta 2005. godine da se protiv podnosioca predstavke pokrene istraga u vezi sa brojnim provalnim krađama, i predložilo da mu se pritvor produži.

22. Istog dana istražni sudija je doneo rešenje o sprovođenju istrage i produžio pritvor podnosiocu predstavke za još mesec dana. Pre toga, ona je pozvala podnosioca predstavke da dâ izjavu u prisustvu V. J. Đ. i zamenika javnog tužioca i obavestila ga o dokazima koje je tužilaštvo iznelo protiv njega. Podnosilac predstavke je međutim odbio da odgovori na predmetne optužbe. Umesto toga pozvao se na to da je za vreme ispitivanja u policiji bio zlostavljan, kao i da su navodno povređena njegova procesna prava do tog trenutka. U obrazloženju u vezi sa produženjem pritvora podnosioca predstavke sudija je, između ostalog, navela da bi podnosilac predstavke, ako bi bio pušten, mogao ponoviti krivično delo, kriti se ili neovlašćeno uticati na svedoke.

23. Tročlano veće Opštinskog suda je potvrdilo rešenje o produženju pritvora podnosiocu predstavke 26. avgusta 2005. godine, u potpunosti prihvativši obrazloženje istražnog sudije.

24. Tročlano veće Opštinskog suda je 30. avgusta 2005. godine potvrdilo rešenje istražnog sudije o sprovođenju istrage.

25. Sledećih nedelja istražni sudija je saslušao mnoge svedoke, uključujući svedoke Đ. D. i P. D. Ovaj prvi je 1. septembra 2005. godine izjavio da mu je policija udarala glavu o zid da bi iznudila njegovu izjavu, dok je drugi naveo da mu je policija u istom cilju pretila bezbol palicom.

Đ. Optužnica protiv podnosioca predstavke i kasniji krivični postupak

26. Opštinsko javno tužilaštvo je 16. septembra 2005. godine optužilo podnosioca predstavke za predmetna krivična dela.

27. V. J. Đ. je 4. oktobra 2005. godine podneo prigovor protiv optužnice, ali je tročlano veće Opštinskog suda 6. oktobra 2005. godine ovaj prigovor odbilo.

28. V. J. Đ. je 21. novembra 2005. godine obavestio Opštinski sud da je policija nedavno fotografisala podnosioca predstavke u zatvoru. On je zatražio objašnjenje o tome koja je bila zakonska osnova te mere, i izrazio zabrinutost da bi fotografija mogla da se upotrebi da se nezakonito obezbedi identifikaciju njegovog klijenta za buduće provere identiteta Vlada je iznela da je podnosilac predstavke fotografisan samo jednom, 25. avgusta 2005. godine, po dolasku u zatvor, i da je, dalje, ova fotografija upotrebljena isključivo u svrhu dopune njegovog ličnog lista u zatvoru.

29. V. J. Đ. je 7. decembra 2005. godine ponovo uputio dopis Opštinskom sudu, navodeći da je 26. avgusta 2005. godine, 18. novembra 2005. godine i 6. decembra 2005. godine posetio podnosioca predstavke u pritvoru, i da je za vreme razgovora bilo prisutno zatvorsko osoblje. Zapravo, ono je bilo dovoljno blizu da je moglo i da čuje i da vidi sve. V. J. Đ. je tražio objašnjenje zbog čega podnosilac predstavke nije imao pravo na komunikaciju sa svojim braniocem bez nadzora. Kako se kasnije ispostavilo, Opštinski sud je 26. avgusta 2005. godine izdao stalnu dozvolu V. J. Đ., kojom ga je ovlastio da posećuje podnosioca predstavke u zatvoru. Navedenom dozvolom je bilo predviđeno da posete mogu da traju do 30 minuta i da se obavljaju pod nadzorom, tj. u prisustvu službenika koga će odrediti upravnik zatvora. Vlada je iznela da je predmetni nadzor podrazumevao samo vizuelno posmatranje, bez slušanja razgovora između podnosioca predstavke i njegovog advokata.

30. U periodu od 9. decembra 2005. godine do 21. marta 2006. godine održana su ili odložena četiri pretresa pred Opštinskim sudom.

31. U prisustvu zamenika javnog tužioca, podnosilac predstavke je opisao zlostavljanje koje je pretrpeo dok je bio u policijskom pritvoru i dao je fizički opis policajca koji je učestvovao u njegovom zlostavljanju 17. avgusta 2005. godine. Podnosilac predstavke je dodao da je tog dana pretrpeo povrede nogu i leđa, i da je takođe bio privremeno nesposoban da čuje na levo uvo. Po puštanju, podnosilac predstavke je otišao u lokalnu bolnicu ali mu je lečenje uskraćeno zato što je zaboravio da donese zdravstvenu knjižicu. Kada se podnosilac predstavke vratio sa zdravstvenom knjižicom, bolničko osoblje mu je, međutim, reklo "da dođe sutra". Pošto su ga policajci još jednom istukli 18. avgusta 2005. godine, podnosilac predstavke je tražio da se V. J. Đ. obavesti o njegovom hapšenju, ali je policajac D. M. odbio da to učini. Bio je prisutan i policajac M. V. Podnosilac predstavke je objasnio da je na kraju bio primoran da potpiše izjavu koju je policija već pripremila bez njegovog učešća. U jednom trenutku, N. D., njegov advokat koga je policija imenovala, pojavio se u prostoriji za saslušanja samo da bi stavio pečat i potpisao istu izjavu. U vezi sa optužbama protiv njega, podnosilac predstavke je posebno neke od njih porekao, a u vezi sa drugim je odbio da odgovara na pitanja.

32. Policajac D. M. je izjavio da je zapisnik od 17. i 18. avgusta 2005. godine tačan, da on lično nije video da je podnosilac predstavke zlostavljan niti da je čuo bilo šta u vezi s tim. Policajac se takođe nije sećao da li je podnosilac predstavke propisno pozvan da dođe u policiju, ali se setio da se podnosilac predstavke stalno selio, zbog čega su ga teško pronašli.

33. Policajac M. V. je konstatovao da on nije učestvovao u ispitivanju od 17. avgusta 2005. godine, i da se samo slabo sećao saslušanja koje je obavljeno sutradan. On se posebno sećao da je podnosilac predstavke rekao da ne želi da zadrži V. J. Đ. kao svog branioca pošto ga je on uvek savetovao da ne daje izjave policiji i da mu je već dosta stalnog hapšenja i saslušavanja. M. V. nije imao da ponudi nikakve informacije o tome da li je podnosilac predstavke na valjan način pozvan da dođe u policiju, ali se sećao da je tokom celog saslušanja bio prisutan advokat podnosioca predstavke koga je policija odredila. Najzad, M. V. je potvrdio da je izjava podnosioca predstavke tačno uneta u dva zapisnika o njegovom saslušanju i dodao da je on lično obavestio podnosioca predstavke o njihovom sadržaju pre nego što ih je on potpisao.

34. Pred Opštinskim sudom je kasnije saslušano više desetina svedoka, od kojih su neki potvrdili da su od podnosioca predstavke "kupovali robu". Svedok R. K. je dalje naveo, između ostalog, da je u avgustu 2005. godine video nekoliko lica kako u crvenim kolima napuštaju mesto izvršenja krivičnog dela.

35. Svedok L. K. je međutim naveo da ga je policija tukla bezbol palicom kako bi ga primorala da prizna jedan broj krivičnih dela, kao i da okrivi podnosioca predstavke. Da bi potkrepio ovaj navod on je Opštinskom sudu dostavio kopiju lekarskog uverenja kojim dokumentuje povrede od 18. avgusta 2005. godine.

36. Svedok Đ. D. je izjavio da je podnosioca predstavke iz policijske stanice otpratio do bolnice, kojom prilikom je video da je podnosilac predstavke povređen i da "hramlje" (videti st. 8 i 31. u gornjem tekstu).

37. Svedok N.D. je izjavio da ga je policija 18. avgusta 2005. godine pozvala da postupa kao branilac podnosioca predstavke. Pre ispitivanja, on je razgovarao sa podnosiocem predstavke koji ga je obavestio da je već zadržao branioca. Podnosilac predstavke je uprkos tome bio spreman da prihvati N. D. kao advokata samo tom prilikom da bi bio pušten na slobodu (da ide odatle). Podnosilac predstavke je zatim priznao, u nekim detaljima, predmetna krivična dela. N. D. je priznao da nije pregledao spis predmeta pošto je podnosilac predstavke odbio da sa njim komunicira u vezi sa suštinom predmetnih optužbi, ponovo potvrdivši da je u tu svrhu već zadržao advokata. N. D. je dodao da podnosilac predstavke nije imao vidljive povrede u tom trenutku, te da je upozorio podnosioca predstavke da će priznanje dato policiji biti upotrebljeno kao dokaz protiv njega. Policajac M. V. je ispitivao podnosioca predstavke. On je to učinio postavljajući pitanja u vezi sa određenim mestima, provalnim krađama i prodavnicama. N. D. je najzad primetio da u svojoj trideset trogodišnjoj praksi nije video priznanje kao što je podnosiočevo, pa je zbog toga pitao podnosioca predstavke da li on "nekoga štiti". Podnosilac predstavke je izjavio da nikoga ne štiti.

38. Svedok M. D. je negirao bilo kakvu vezu sa podnosiocem predstavke, ali je izjavio da je i on takođe fizički zlostavljan od strane policije nekoliko puta. M. D. je takođe dostavio lekarsko uverenje s tim u vezi.

39. Opštinski sud je 22. marta 2006. godine doneo rešenje da se izjava podnosioca predstavke od 18. avgusta 2005. godine isključi iz spisa predmeta. On je objasnio, između ostalog, da zaista postoje dokazi tom u smislu da je podnosilac predstavke više puta pritvaran a da nije prvo propisno pozvan što, samo po sebi, ukazuje na jednu vrstu zastrašivanja od strane policije sa ciljem da se dobije njegovo priznanje. Dalje, podnosilac predstavke je bez sumnje izabrao V. J. Đ. za svog branioca i to ovlašćenje nikada nije opozvao. Policija je i pored toga ispitivala podnosioca predstavke u odsustvu izabranog branioca i odredila mu branioca po službenoj dužnosti bez jasnog razloga.

40. Okružni sud u Subotici je 4. aprila 2006. godine ukinuo ovo rešenje i proglasio izjavu podnosioca predstavke od 18. avgusta 2005. godine pravno valjanom. On je konstatovao, kao što je naznačeno u zapisniku od istog datuma, da je podnosilac predstavke izričito rekao da ne želi da mu V. J. Đ. bude branilac. Pitanje da li je podnosilac predstavke propisno pozvan je nebitno, a uslovi za imenovanje branioca po službenoj dužnosti su jasno ispunjeni. Podnosilac predstavke je takođe propisno upozoren o svojim procesnim pravima.

41. Policajac Z. T. je 10. aprila 2006. godine izjavio da je 8. avgusta 2005. godine identifikovao jedan crveni automobil, koji je izgleda viđen kako napušta mesto krivičnog dela i da je uhapsio četiri ili pet lica koja su on i njegov kolega zatekli tu ili u okolini. Ta lica su policajci kasnije odveli u policijsku stanicu.

42. Opštinski sud je 13. aprila 2006. godine saslušao završne argumente stranaka, našao da je podnosilac predstavke kriv za jedanaest izvršenih teških krađa, tj. za deset između 15. juna 2005. godine i 7. avgusta 2005. godine i za jednu 8. avgusta 2005. godine, i osudio ga na kaznu zatvora od godinu i po dana za jedno produženo krivično delo teške krađe. Opštinski sud je dalje primetio da se protiv podnosioca predstavke paralelno vodi šest posebnih krivičnih predmeta i našao da je to otežavajuća okolnost prilikom odmeravanja kazne. Pritvor prema podnosiocu predstavke je produžen dok presuda u njegovom predmetu ne postane pravosnažna. Opštinski sud je takođe konstatovao da je u međuvremenu već razmatrao i produžio pritvor podnosiocu predstavke do 16. septembra 2005. godine, 13. oktobra 2005. godine, 12. septembra 2005. godine i 14. februara 2006. godine, i da je njegove odluke svaki put Okružni sud potvrdio po žalbi. U vezi sa osudom podnosioca predstavke za teške krađe izvršene između 15. juna 2005. godine i 7. avgusta 2005. godine, Opštinski sud je uzeo u obzir priznanje podnosioca predstavke od 18. avgusta 2005. godine, podsetio da je kod njega nađena ukradena roba i istakao da je nekoliko svedoka potvrdilo da je tu robu kupilo od podnosioca predstavke. U vezi sa teškom krađom od 8. avgusta 2005. godine Opštinski sud se oslonio na priznanje podnosioca predstavke od istog datuma i izjave svedoka R. K. i Z. T. Svedočenje da je policija neke svedoke zlostavljala da bi zaplašila podnosioca predstavke je ili odbijeno kao nebitno ili je zanemareno.

43. Opštinsko javno tužilaštvo je 23. maja 2006. godine uložilo žalbu, tražeći strožu kaznu.

44. V. J. Đ. je 29. maja 2006. godine i 7. juna 2006. godine uložio žalbu u ime podnosioca predstavke, konstatujući, između ostalog, da: (i) izjava od 18. avgusta 2005. godine je pribavljena kao rezultat brutalnosti policije i u odsustvu njegovog izabranog branioca, te da nema drugog dokaza kojim bi osuda mogla da se opravda; (ii) branilac koga je policija odredila nikada nije podnosiocu predstavke ponudio stvarno pravno zastupanje i da je umesto toga pomagao policiji u saslušanju; (iii) Opštinsko javno tužilaštvo jednostavno je ignorisalo pritužbe podnosioca predstavke zbog zlostavljanja; (iv) zatvorsko osoblje nije dozvoljavalo podnosiocu predstavke slobodnu komunikaciju sa izabranim braniocem; (v) šest zasebnih krivičnih postupaka koji se paralelno vode protiv podnosioca predstavke ne mogu se zakonito uzeti u obzir kao otežavajuća okolnost, već da se zbog toga svode na prećutno kršenje prava podnosioca predstavke na pretpostavku nevinosti.

45. Okružni sud je 27. juna 2006. godine odbio žalbe koje su stranke uložile.

46. V. J. Đ. je 25. jula 2006. godine u ime podnosioca predstavke uložio zahtev za vanredno ispitivanje zakonitosti pravosnažne presude, ponavljajući svoje ranije navode.

47. Vrhovni sud je, međutim, 15. novembra 2006. godine odbio ovaj zahtev.

48. Pošto je odslužio kaznu koju mu je odredio Opštinski sud, podnosilac predstavke je 23. februara 2007. godine pušten iz Okružnog zatvora u Novom Sadu.

II. RELEVANTNO DOMAĆE PRAVO

A. Krivični zakon Republike Srbije (objavljen u "Službenom listu Socijalističke Republike Srbije", br. 26/77, 28/77, 43/77, 20/79, 24/84, 39/86, 51/87, 6/89 i 42/89, kao i u "Službenom glasniku Republike Srbije" - "Sl. glasnik RS", br. 16/90, 21/90, 26/91, 75/91, 9/92, 49/92, 51/92, 23/93, 67/93, 47/94, 17/95, 44/98, 10/02, 11/02, 80/02, 39/03 i 67/03)

49. Član 65. ovog zakona glasi kako sledi:

"(1) Službeno lice koje u vršenju službe upotrebi silu ili pretnju ili drugo nedopušteno sredstvo ili nedopušten način u nameri da iznudi iskaz ili neku drugu izjavu od okrivljenog, svedoka, veštaka ili drugog lica, kazniće se zatvorom od tri meseca do pet godina.

(2) Ako je iznuđivanje iskaza ili izjave praćeno teškim nasiljem, ili ako su usled iznuđenog iskaza nastupile osobito teške posledice za okrivljenog u krivičnom postupku, učinilac će se kazniti zatvorom najmanje tri godine."

B. Zakonik o krivičnom postupku iz 2001. godine (objavljen u "Službenom listu Savezne Republike Jugoslavije" - "Sl. list SRJ", br. 70/01 i 68/02, kao i u "Službenom glasniku RS", br. 58/04, 85/05, 115/05 i 46/06)

50. Član 3. predviđa, između ostalog, da će sva državna tela i agencije poštovati pravo svih lica da se smatraju nevinim osim i dok njihova krivica ne bude utvrđena pravosnažnom sudskom odlukom.

51. Član 4. stav 1. predviđa, između ostalog, da se osumnjičeni, prilikom prvog ispitivanja, obaveštava o optužbama i dokazima protiv njega.

52. Član 12. zabranjuje, između ostalog, svako nasilje usmereno na iznudu priznanja ili izjave osumnjičenog i/ili optuženog, ili zapravo svakog lica uključenog u postupak.

53. Član 18. stav 2. i član 178. predviđaju da se sudska odluka ne može zasnivati na dokazima pribavljenim kršenjem domaćih zakona, ili povredom ratifikovanih međunarodnih ugovora, i da se svaki takav dokaz mora isključiti iz spisa predmeta.

54. Članovi 19, 20, 46. i 235, tumačeni zajedno, predviđaju, između ostalog, da se krivični postupak može pokrenuti na zahtev ovlašćenog tužioca. U vezi sa krivičnim delima koja se gone po službenoj dužnosti, kao što je krivično delo u predmetnom slučaju, ovlašćeni tužilac je javni tužilac lično. Njegovo ovlašćenje da odluči da li će podneti optužnicu vezano je međutim načelom zakonitosti koje zahteva da on mora da postupi kad god postoji osnovana sumnja da je izvršeno krivično delo koje se goni po službenoj dužnosti. Nema razlike u tome da li je javni tužilac saznao za događaj iz krivične prijave koju je podneo oštećeni ili neko drugo lice, ili je zapravo samo čuo glasine u tom smislu.

55. Član 224. predviđa, između ostalog, da se krivična prijava može podneti u pisanoj formi ili usmeno nadležnom javnom tužiocu, kao i da sud, ako primi prijavu, istu odmah prosleđuje nadležnom javnom tužiocu.

56. Član 61. predviđa da ako javni tužilac odluči da nema osnova da podnese optužnicu, on o toj odluci mora da obavesti oštećenog, koji onda ima pravo da preuzme gonjenje u predmetu u sopstveno ime, u svojstvu "supsidijarnog tužioca".

57. Član 5. stav 2, člana 142, člana 144. stav 1, čl. 227. i 229, uzeti zajedno, predviđaju, između ostalog, da policija može uhapsiti osumnjičenog, bez pokušaja da ga prvo pozove, ako: (i) se on krije ili ako postoji opasnost da pobegne; (ii) postoje okolnosti koje ukazuju da on može prikriti dokaze ili uticati na svedoke i/ili druge učesnike u krivičnom postupku; i (iii) ako postoji osnovi da se veruje da on može ponoviti krivično delo. Osumnjičeni onda mora, međutim, ili biti priveden istražnom sudiji, u roku, u načelu, od maksimalno osam sati, ili biti pritvoren od strane policije, a taj pritvor ne može biti duži od četrdeset osam sati. U ovom drugom slučaju, osumnjičenom mora biti uručen nalog o privremenom pritvoru u roku od dva sata od hapšenja, a on može uložiti žalbu protiv toga istražnom sudiji koji o njoj mora da odluči u roku od naredna četiri časa. Ako žalba bude odbačena i po isteku četrdeset osam časova, osumnjičeni se ili pušta ili izvodi pred istražnog sudiju radi saslušanja. Istražni sudija ima ovlašćenje da odredi pritvor za osumnjičenog do mesec dana.

58. Član 5. stav 1, čl. 71, 72, član 226. st. 8. i 9, član 227. stav 2. i član 228. stav 1, tumačeni zajedno, predviđaju, između ostalog, da lice koje policija uhapsi ima pravo da ćuti, kao i pravo da bude saslušano u prisustvu izabranog advokata, ili, ako ga nema i u zavisnosti od ozbiljnosti prijave, da mu se obezbedi pravni savetnik koga plaća država. Ako je saslušanje uhapšenog lica obavljeno u skladu sa zakonom, njegova izjava data tom prilikom može se upotrebiti kao dokaz u kasnijem krivičnom postupku.

59. Član 228. stav 1, član 229. stav 5. i član 226. stav 8, uzeti zajedno, dalje predviđaju da, između ostalog, lice koje policija uhapsi ima pravo da se obrati svom advokatu, direktno ili preko članova porodice, uključujući i telefon.

60. Član 177. st. 1. i 4. predviđa, između ostalog, da lice koje policija uhapsi ima pravo da pročita zapisnik o saslušanju pre nego što ga potpiše, ili da mu se taj zapisnik pročita. Ako je dotično lice nepismeno, dozvoliće mu se da upotrebi kažiprst desne ruke umesto potpisa.

61. Član 228. stav 7. predviđa, između ostalog, da osumnjičeni ima pravo da traži da istražni sudija naloži njegov lekarski pregled. Odluka istražnog sudije u tom smislu, kao i kasnije mišljenje lekara, ulažu se u spis predmeta.

62. Član 75. st. 2. i 5. predviđa da će tuženi, dok je u pritvoru, imati pravo na poverljivu komunikaciju sa pravnim savetnikom. Ta komunikacija može se nadzirati samo u fazi pre podizanja optužnice, a i tada samo vizuelnim, a i ne audio nadzorom.

63. Član 193. predviđa da troškovi krivičnog postupka uključuju, između ostalog, troškove branioca, dok član 196. stav 1. navodi da će sud, ako nađe da je kriv, narediti tuženom da nadoknadi sve troškove.

64. Član 225. stav 4. predviđa da se pritužbe u vezi sa postupanjem policije mogu uložiti nadležnom javnom tužiocu.

65. Član 560. stav 1 (3) predviđa, između ostalog, da lice koje je zbog nezakonite radnje državnog organa ili njegove greške neosnovano lišeno slobode ima pravo na naknadu ukupno pretrpljene štete.

V. Zakon o izmenama i dopunama Zakonika o krivičnom postupku iz 2001. godine, usvojen 2009. godine (objavljen u "Sl. glasniku RS", broj 72/09)

66. U skladu sa članom 414. Zakonika o krivičnom postupku iz 2001. godine, koji je izmenjen u septembru 2009. godine, ponavljanje krivičnog postupka može se tražiti kada Ustavni sud ili međunarodni sud utvrdi da su tokom suđenja povređena prava okrivljenog.

G. Zakon o obligacionim odnosima (objavljen u "Službenom listu Socijalističke Federativne Republike Jugoslavije", br. 29/78, 39/85, 45/89 i 57/89, kao i u "Sl. listu SRJ", broj 31/93)

67. Članovi 157, 199. i 200. Zakona o obligacionim odnosima, zajedno, predviđaju, između ostalog, da svako ko je pretrpeo strah, fizički bol ili duševnu patnju zbog povrede ugleda, ličnog integriteta, slobode ili drugih prava ličnosti ima pravo da traži objavu sudske odluke, materijalnu naknadu i zahteva druge vidove naknade "koji bi mogli" omogućiti odgovarajuće nematerijalno zadovoljenje (videti, na primer, presudu broj 3879/03 koju je doneo Prvi opštinski sud u Beogradu 29. aprila 2004. godine, koju je, u relevantnom delu, potvrdio Vrhovni sud 25. maja 2006. godine, dodelivši naknadu za, između ostalog, prećutnu povredu pretpostavke nevinosti prema članu 200.; videti takođe presudu broj 2939/01 koju je doneo Opštinski sud u Šapcu 20. februara 2002. godine, koju je konačno potvrdio Vrhovni sud 21. aprila 2004. godine, naloživši prestanak diskriminatornog ponašanja i objavljivanje izvinjenja prema čl. 157. i 199).

68. Član 172. stav 1. predviđa da je pravno lice, što uključuje i državu, odgovorno za bilo koju štetu koje prouzrokuje neko "njegovo telo" nekom "trećem licu". Ova odredba obuhvata odgovornost države za svako pogrešno postupanje i/ili grešku sudova ili policije (videti, na primer, presude Vrhovnog suda od 10. novembra 2002. godine, Rev. 6203/02, i 10. aprila 2003. godine, Rev. broj 1118/03).

D. Domaća sudska praksa na koju se Vlada pozvala

69. Vlada je Sudu dostavila sudsku praksu u kojoj se ukazuje da je tužilac koji se žali na zakonitost pritvora, kao i na odnosna pitanja u vezi sa privatnim životom, uključujući i nezakonito fotografisanje, mogao da dobije naknadu pred domaćim sudovima. Posebno, Opštinski sud u Novom Sadu je 21. februara 2006. godine, između ostalog, primenio član 200. Zakona o obligacijama, priznao navodne povrede čl. 5. i 8. Konvencije, i naložio Tuženoj državi da tužiocu isplati navedeni iznos naknade (Pbr. 1848/05). Okružni sud u Novom Sadu je 8. novembra 2006. godine potvrdio ovu presudu i povećao dosuđenu naknadu (Gž. broj 3293/06).

III. RELEVANTNI MEĐUNARODNI IZVEŠTAJI

A. Izveštaj Vladi Srbije i Crne Gore o poseti Srbiji i Crnoj Gori Evropskog odbora za sprečavanje mučenja i nehumanog ili ponižavajućeg postupanja ili kažnjavanja (u daljem tekstu: "CPT") od 16. do 28. septembra 2004. godine, objavljen 18. maja 2006. godine.

70. Relevantni delovi ovog izveštaja glase kako sledi:

"203. Delegacija CPT je saslušala brojne navode namernog fizičkog zlostavljanja lica lišenih slobode od strane policije širom Srbije. Neki navodi su se odnosili na zlostavljanje u vreme ili odmah posle hapšenja, dok su se drugi odnosili na zlostavljanje za vreme ispitivanja od strane policije i, posebno, za vreme saslušanja od strane policajaca kriminalističke policije. Mnogi pritvorenici sa kojima je delegacija razgovarala naveli su da su šamarani, udarani pesnicom, šutirani ili tučeni pendrecima za vreme pritvora u policiji. Jedan broj primljenih navoda uključivao je i nedavne izveštaje o udaranju po dlanovima ruku ili tabanima stopala, stavljanje plastične vreće na glavu pritvorenika da bi se izazvalo privremeno gušenje, ili primenu električnih šokova po raznim delovima tela. Navodno zlostavljanje je u nekoliko slučajeva bilo tako ozbiljno da bi se sasvim moglo smatrati mučenjem.

... Dalje, u skoro svim policijskim stanicama koje su posećene u Beogradu, delegacija je pronašla bezbol palice i slične nestandardne i neobeležene predmete u kancelarijama korišćenim za ispitivanje.

204. Informacije kojima raspolaže CPT ukazuju da se lica osumnjičena za krivično delo suočavaju sa značajnim rizikom da će ih policija u Srbiji zlostavljati u vreme hapšenja i tokom prvih časova u policijskom pritvoru. Brojnost i težina navoda o zlostavljanju od strane policije pozivaju na hitnu akciju domaćih vlasti ...

206. U vezi sa osnovnim jemstvima protiv zlostavljanja lica lišenih slobode od strane policije (npr. pravo da se o činjenici pritvora obavesti bliski rođak ili treća strana; pravo na advokata i lekara), trenutno njihovo praktično sprovođenje ostavlja mnogo toga što se može poželeti; CPT je dao detaljne preporuke u ovoj oblasti ..."

B. Izveštaj Vladi Srbije o poseti CPT Srbiji od 19. do 29. novembra 2007. godine, objavljen 14. januara 2009. godine

71. Relevantni delovi ovog izveštaja glase kako sledi:

"13. Brojni navodi o zlostavljanju od strane policije za koje je delegacija CPT čula tokom posete 2007. godine je bio manji, a navodna zlostavljanja manje ozbiljna, nego u vreme prve posete Komiteta 2004. godine.

Kad se to kaže, delegacija je zaista primila jedan broj navoda o fizičkom zlostavljanju (koje se sastojalo od udaranja pesnicom, šutiranja, udaraca pendrecima, udarcima teškom knjigom ili rolnom mokrih novina, i vezivanja lisicama za nepokretne predmete u hiper-izduženom položaju) za vreme ispitivanja od strane službenika kriminalističke policije, da bi se dobila priznanja ili druge informacije. Izgleda da su maloletnici osumnjičeni za teška krivična dela posebno izloženi fizičkom nasilju. Dalje, delegacija je dobila nekoliko izveštaja o verbalnom maltretiranju i pretnjama za vreme ispitivanja ...

14. Većina navoda o zlostavljanju odnosila se na izvesno vreme pred posetu delegacije; shodno tome, sve povrede koje su mogle biti izazvane navodnim zlostavljanjem bi skoro sigurno zarasle u međuvremenu ...

15. Trebalo bi takođe primetiti da je, u nekoliko policijskih stanica koje je posetila (npr. u Boru, Inđiji, Kovinu, Petrovcu na Mlavi, Negotinu i Rumi), delegacija isto pronašla - u kancelarijama korišćenim za razgovore - razne nestandardne predmete (kao što su bezbol palice, gvozdene šipke, drvene palice, debeli metalni kablovi itd.). CPT ponavlja preporuku da se svi nestandardni predmeti odmah uklone iz svih policijskih prostorija gde se lica mogu zadržavati ili ispitivati. Svaki takav predmet oduzet za vreme krivične istrage trebalo bi uneti u posebnu evidenciju, propisno obeležiti (sa oznakom slučaja na koji se odnose) i držati u određenom skladištu.

...

19. Kao što je CPT naglasio u izveštaju o prvoj poseti Srbiji, očigledno je da sudije moraju preduzeti odgovarajuće radnje kada postoje indikacije da može doći do zlostavljanja od strane policije. S tim u vezi, trebalo bi konstatovati da su neka lica sa kojima se razgovaralo za vreme posete 2007. godine navela da su istražne sudije pred koje su izvedena radi određivanja pritvora ignorisala njihove pritužbe na loše ponašanje policije ..."

PRAVO

I. NAVODNA POVREDA ČLANA 3. KONVENCIJE

72. Podnosilac predstavke se žalio prema članu 3. Konvencije zbog zlostavljanja od strane policije 17. i 18. avgusta 2005. godine, kao i zbog kasnijeg propusta Tužene države da sprovede istragu u vezi sa tim događajima.

73. Član 3. Konvencije glasi kako sledi:

"Niko ne sme biti podvrgnut mučenju, ili nečovečnom ili ponižavajućem postupanju ili kažnjavanju."

A. Dopuštenost

74. Sud primećuje da ove pritužbe nisu očigledno neosnovane u smislu značenja člana 35. stav 3 (a) Konvencije. On dalje konstatuje da nisu nedopuštene ni po kom drugom osnovu. One se zbog toga moraju proglasiti dopuštenim.

B. Osnovanost

1. Materijalni aspekt

(a) Navodi stranaka

75. Vlada je istakla da nema medicinskih dokaza u pogledu navodnog zlostavljanja. Zapravo, postojali su samo navodi podnosioca predstavke u tom smislu. Dalje je bilo nejasno zašto podnosilac predstavke nije tražio lekarski pregled 18. avgusta 2005. godine ili što nije pokušao da stupi u vezu sa V. J. Đ. nakon puštanja iz policijskog pritvora. Najzad, Vlada je primetila da je podnosilac predstavke propustio da zahteva lekarski pregled u skladu sa članom 228. stav 7. Zakonika o krivičnom postupku (videti stav 61. u gornjem tekstu), i ostala pri stavu da 24. i 25. avgusta 2005. godine, kada je primljen u Okružni zatvor u Subotici, odnosno kada ga je saslušao istražni sudija, kod njega nije bilo očiglednih povreda (videti st. 20. i 22. u gornjem tekstu).

76. Podnosilac predstavke je potvrdio da nije uspeo da pribavi dokaz od lekara u vezi sa predmetnim zlostavljanjem, ali je tvrdio da ima drugih neposrednih ili posrednih dokaza kojima bi se moglo dokazati njegovo zlostavljanje dok je bio kod policije.

(b) Relevantna načela

77. Sud podseća da se član 3. Konvencije mora smatrati jednom od najosnovnijih odredbi Konvencije i kao osnovne vrednosti unete u zakone demokratskih društava koja čine Savet Evrope (videti Pretty protiv Ujedinjenog Kraljevstva, broj 2346/02, stav 49, ECHR 2002-III). Suprotno drugim odredbama Konvencije, on je oblikovan u apsolutnom smislu, bez izuzetka ili privremenosti, ili mogućnosti ukidanja prema članu 15. Konvencije (videti, između ostalog, Chahal protiv Ujedinjenog Kraljevstva, presuda od 15. novembra 1996. godine, stav 79, Izveštaji o presudama i odlukama 1996-V).

78. U skladu sa utvrđenom praksom Suda, zlostavljanje mora steći minimalni nivo ozbiljnosti da bi potpadalo pod okvir člana 3. Procena ovog minimalnog nivoa ozbiljnosti je relativna; ona zavisi od svih okolnosti slučaja, kao što su trajanje postupanja, njegovi fizički i duševni efekti i, u nekim slučajevima, pol, starost i zdravstveno stanje žrtve (videti, među drugim autoritetima, Gäfgen protiv Nemačke [VV], broj 22978/05, stav 88., ECHR 2010; Price protiv Ujedinjenog Kraljevstva, broj. 33394/96, stav 24., ECHR 2001-VII; Mouisel protiv Francuske, broj 67263/01, stav 37., ECHR 2002-IX; i Jalloh protiv Nemačke [VV], broj 54810/00, stav 67., 11. jul 2006. godine).

79. Sud je utvrdio da je postupanje "nečovečno" zato što je, između ostalog, bilo smišljeno, trajalo satima, prouzrokovalo je ili stvarnu telesnu povredu ili jaku fizičku i duševnu patnju (videti Labita protiv Italije [VV], broj 26772/95, stav 120., ECHR 2000-IV). Postupanje se smatra "ponižavajućim" kada je takvo da kod žrtava stvara osećaj straha, patnje i inferiornosti koji može da ih ponizi i unizi i verovatno slomi njihov fizički i moralni otpor (videti Hurtado protiv Švajcarske, 28. januar 1994. godine, mišljenje Komisije, stav 67., serija A broj 280, i Wieser protiv Austrije, broj 2293/03, stav 36., 22. februar 2007. godine). Stalna duševna uznemirenost prouzrokovana pretnjom fizičkog nasilja i naslućivanjem istog, smatra se da prevazilazi prag člana 3. (videti Rodić i drugi protiv Bosne i Hercegovine, broj 22893/05, stav 73., 27. maj 2008 . godine).

80. Sud naglašava da, u vezi sa licem lišenim slobode, svako pribegavanje fizičkoj sili koja nije striktno neophodna zbog njegovog ponašanja smanjuje ljudsko dostojanstvo i u načelu predstavlja povredu prava utvrđenog članom 3. Konvencije. On ponavlja da zahtevi da se sprovede istraga i neosporne poteškoće svojstvene borbi protiv kriminala ne mogu opravdati određivanje granica zaštite koja se pruža u vezi sa fizičkim integritetom pojedinaca (Ribitsch protiv Austrije, 4. decembar 1995. godine, stav 38., serija A broj 336; Tomasi protiv Francuske, 27. avgust 1992. godine, stav 115., serija A broj 241-A).

81. Pritvorene osobe su ranjive i vlasti su odgovorne za postupanje sa njima. Kada je jedno lice dovedeno u policijski pritvor u dobrom zdravstvenom stanju, pa se po oslobađanju utvrdi da ima povrede, na državi je da obezbedi razumno objašnjenje o uzroku tih povreda, a propust da to uradi nedvosmisleno dovodi do povrede člana 3. Konvencije (videti, među mnogim drugim autoritetima, Selmouni protiv Francuske [VV], broj 25803/94, stav 87., ECHR 1999-V).

82. Prilikom ocene dokaza, Sud generalno primenjuje standard "van razumne sumnje" (videti Ireland protiv Ujedinjenog Kraljevstva, 18. januar 1978. godine, stav 161., serija A broj 25). Međutim, takvi dokazi mogu da proizlaze iz uzajamnog postojanja dovoljno jakih, jasnih i usaglašenih zaključaka ili sličnih neosporenih pretpostavki (videti, na primer, Salman protiv Turske [VV], broj 21986/93, stav 100., ECHR 2000-VII).

(v) Primena ovih načela na konkretan slučaj

83. Sud primećuje da nema dokaza da je podnosilac predstavke pretrpeo neke povrede pre njegovog hapšenja 17. avgusta 2005. godine, i da Vlada nije sugerisala suprotno.

84. On dalje konstatuje da su i V. J. Đ., kao izabrani savetnik podnosioca predstavke i svedok Đ.D. izjavili da su videli podnosioca predstavke posle saslušanja 17. avgusta 2005. godine i primetili njegove povrede (videti stavove 8 i 36. u gornjem tekstu; videti takođe izjavu podnosioca predstavke u sudu u vezi sa povredama nogu i leđa, kao i uveta, u stavu 31. u gornjem tekstu).

85. Takođe, mnogi drugi svedoci su svedočili da su i sami zlostavljani od strane policije, neki od njih da bi okrivili podnosioca predstavke (videti st. 25, 35. i 38. u gornjem tekstu).

86. Podnosilac predstavke je ostao pri stavu da je on pokušao da pribavi lekarsko uverenje o povredama pretrpljenim 17. avgusta 2005. godine, ali da to nije mogao da uradi iz tehničkih razloga (videti stav 31. u gornjem tekstu). Svedok Đ.D. je potvrdio da je tom prilikom bio sa podnosiocem predstavke (videti stav 36. u gornjem tekstu).

87. Vlada je, sa svoje strane, osporila da je podnosilac predstavke uopšte bio zlostavljan, pa stoga nije ponudila objašnjenje za predmetne povrede.

88. Navodi se da je 17. avgusta 2005. godine podnosilac predstavke odbio da dâ izjavu policiji, a samo dan kasnije, 18. avgusta 2005. godine, on je navodno sam dobrovoljno odlučio da prizna brojne predmetne provalne krađe (videti st. 7-10. i 11-15. u gornjem tekstu). U vezi sa ovim Sud podseća na sumnjive okolnosti u vezi sa imenovanjem branioca podnosioca predstavke 18. avgusta 2005. godine, kao i na pitanja u vezi sa sposobnošću podnosioca predstavke da razume zapisnik o svom ispitivanju (videti st. 12-14, 31. i 37. u gornjem tekstu). U vezi sa prethodnim, dalje se primećuje da je N. D., advokat podnosioca predstavke koga je policija imenovala, sam izjavio da je pre ispitivanja 18. avgusta 2005. godine, razgovarao sa podnosiocem predstavke koji je rekao da je već bio zadržao branioca. Podnosilac predstavke je i pored toga bio spreman da ga prihvati kao advokata, samo tom prilikom, i "da bi bio pušten". Podnosilac predstavke je kasnije priznao predmetna krivična dela, a N.D. je priznao da je podnosilac predstavke odbio da sa njim komunicira u vezi sa sadržajem predmetnih optužbi, ponovo potvrdivši da je već zadržao advokata u tu svrhu. N.D. je najzad konstatovao da za 33 godine svoje prakse nije video priznanje kao što je priznanje podnosioca predstavke, pa ga je zbog toga pitao da li "nekoga štiti" (videti stav 37. u gornjem tekstu).

89. Čak i pod pretpostavkom da podnosilac predstavke stvarno nije imao vidljive povrede 24. i 25. avgusta 2005. godine, kao što je Vlada tvrdila (videti stav 75. u gornjem tekstu), nedelju dana je proteklo od ispitivanja u policijskoj stanici, što znači da su, u zavisnosti od ozbiljnosti, povrede mogle zarasti u tom intervalu. Naravno, posledice bilo kakvog zastrašivanja, ili zapravo bilo koji drugi vid nefizičkog zlostavljanja, ne bi u svakom slučaju ostavio vidljiv trag.

90. Sud takođe primećuje da je CPT, na najprikladniji način, utvrdio da je u relevantnom trenutku, "u skoro svim policijskim stanicama koje je posetila u Beogradu, delegacija [bila] našla palice za bezbol i slične nestandardne i neobeležene predmete u kancelarijama koje se koriste za ispitivanje" (videti stav 70 u gornjem tekstu). On je dalje utvrdio da su "informacije na ... raspolaganju ukazivale da su lica osumnjičena za krivično delo s[uočena] sa značajnim rizikom da će ih policija u Srbiji zlostavljati u vreme lišavanja slobode i za vreme prvih časova u policijskom pritvoru. " (isto).

91. Najzad, primećeno je da ne postoji službena zabeleška o tome kada je podnosilac predstavke doveden u policijsku stanicu, 17. ili 18. avgusta 2005. godine. Umesto toga postoje samo indikacije u vezi sa trajanjem njegovog ispitivanja u ova dva dana. U takvim okolnostima ne može se isključiti mogućnost da je podnosilac predstavke zaista proveo otprilike 10, odnosno 12 časova u policijskom pritvoru (videti st. 9, 13. i 14. u gornjem tekstu; videti takođe, mutatis mutandis, Fedotov protiv Rusije, broj 5140/02, stav 78, 25. oktobar 2005. godine, premda u kontekstu člana 5). Podnosilac predstavke je takođe tvrdio da mu u tom vremenu nije obezbeđena hrana, što Vlada nije osporila (videti st. 10. i 15. u gornjem tekstu; videti takođe, mutatis mutandis, Ostrovar protiv Moldavije, broj 35207/03, stav 85, 13. septembar 2005. godine).

92. S obzirom na gore navedeno, Sud zaključuje da je podnosilac predstavke fizički zlostavljan 17. avgusta 2005. godine i da je, u najmanju ruku njegovo priznanje 18. avgusta 2005. godine iznuđeno, pošto su događaji u ova dva dana neodvojivo međusobno povezani (videti, mutatis mutandis, Milanović protiv Srbije, broj 44614/07, stav 78., 14. decembar 2010. godine). Zapravo, sam Opštinski sud je 22. marta 2006. godine zaključio da su ponovljena hapšenja podnosioca predstavke predstavljala uznemiravanje od strane policije radi pribavljanja priznanja (videti stav 39. u gornjem tekstu).

93. Prema tome, Sud smatra da je došlo do povrede člana 3. Konvencije po osnovu nečovečnog i ponižavajućeg postupanja koje je podnosilac predstavke pretrpeo.

2. Procesni aspekt

(a) Navodi stranaka

94. Vlada je priznala da je javni tužilac propustio da pokrene posebnu krivičnu istragu u vezi sa navodima podnosioca predstavke da je zlostavljan. Razlog za to je, međutim, bili su nedovoljni dokazi koji ukazuju da je podnosilac predstavke zlostavljan. U svakom slučaju, podnosilac predstavke nije uopšte podneo pisanu krivičnu prijavu protiv predmetnih službenika, što bi, prema zvaničnoj statistici, bilo razmotreno veoma ozbiljno, a nije podneo ni pritužbu prema članu 225. stav 4. Zakonika o krivičnom postupku (videti stav 64. u gornjem tekstu).

95. Podnosilac predstavke je ponovo potvrdio svoju pritužbu, dodavši da je na propisan način skrenuo pažnju sudija na svoje zlostavljanje, kao i pažnju nadležnih organa gonjenja.

(b) Ocena Suda

96. Sud ponavlja da kada neko lice verodostojno tvrdi da se sa njim postupalo suprotno članu 3 od strane predstavnika države, ta odredba, tumačena u vezi sa opštom obavezom prema članu 1. Konvencije da "obezbedi svakom u okviru svoje nadležnosti prava i slobode definisane u ... [ovoj] Konvenciji", sadržava i zahtev za delotvornu zvaničnu istragu (videti, među mnogim autoritetima, Labita protiv Italije, citiran u gornjem tekstu, stav 131.). Bez obzira na način istrage, organi moraju reagovati čim se podnese zvanična pritužba.

97. Čak i kada, strogo govoreći, pritužba nije podneta, istraga se mora pokrenuti ako postoje dovoljno jasne indikacije da je bilo zlostavljanja (videti Stanimirović protiv Srbije, broj 26088/06, stav 39, 18. oktobar 2011. godine).

98. Sud je takođe utvrdio da bi istraga trebalo da dovede do identifikacije i kažnjavanja odgovornih. Ako nije takva, opšta zakonska zabrana mučenja i nečovečnog i ponižavajućeg postupanja i kažnjavanja bi, uprkos osnovnoj važnosti, bila nedelotvorna u praksi i u nekim slučajevima državni organi bi mogli da zloupotrebe prava lica pod njihovom kontrolom stvarnim nekažnjavanjem (videti Labita protiv Italije, citiran u gornjem tekstu, stav 131.). Istraga mora takođe biti temeljna: organi moraju uvek ozbiljno pokušati da utvrde šta se desilo i ne bi trebalo da se oslanjaju na ishitrene ili neosnovane zaključke radi zatvaranja istrage ili da oni budu osnova za njihove odluke. Štaviše, istraga mora biti hitna i nezavisna. Najzad, istraga mora mora imati dovoljan element uvida javnosti kako bi se obezbedila odgovornost. Dok nivo uvida javnosti može da varira, lice koje se pritužuje mora imati pristup istrazi u svim slučajevima (videti Batı i drugi protiv Turske, br. 33097/96 i 57834/00, stav 137., ECHR 2004-IV).

99. U konkretnom slučaju, pošto je već utvrdio materijalnu povredu člana 3, Sud dalje primećuje da se podnosilac predstavke zaista žalio da ga je policija zlostavljala. On je to uradio pred istražnim sudijom i zamenikom javnog tužioca, kao i pred sudećim i žalbenim većima (videti st. 22, 31, 44. i 46. u gornjem tekstu). Ipak, uprkos Konvenciji i domaćem pravu koji zahtevaju da se navod ove vrste istraži po službenoj dužnosti (videti st. 97 i 54. u gornjem tekstu, tim redosledom), nadležni organi nikada nisu pokrenuli posebnu istragu u vezi sa zlostavljanjem, sa ciljem da se identifikuju i kazne odgovorni. Stoga je jasno da gore navedeni standardi nisu ispunjeni. Prema tome, došlo je do povrede člana 3. Konvencije.

II. NAVODNA POVREDA ČLANA 5. STAV 1 (v) KONVENCIJE

100. Podnosilac predstavke se žalio da je njegov pritvor od 17. i 18. avgusta 2005. godine bio nezakonit i kao takav, da je povredio član 5. stav 1 (v) Konvencije, koji glasi kako sledi:

"1. Svako ima pravo na slobodu i bezbednost ličnosti. Niko ne može biti lišen slobode osim u sledećim slučajevima i u skladu sa zakonom propisanim postupkom:

...

v) u slučaju zakonitog hapšenja ili lišenja slobode radi privođenja lica pred nadležnu sudsku vlast zbog opravdane sumnje da je izvršilo krivično delo, ili kada se to opravdano smatra potrebnim kako bi se predupredilo izvršenje

krivičnog dela ili bekstvo po njegovom izvršenju.

..."

A. Navodi stranaka

101. Vlada je ostala pri stavu da podnosilac predstavke nije iscrpeo delotvorna domaća pravna sredstva. Posebno, on nije uložio ustavnu žalbu protiv odluke Vrhovnog suda od 15. novembra 2006. godine, pritužbu na osnovu člana 225. stav 4. Zakonika o krivičnom postupku, niti, zapravo, parničnu tužbu na osnovu člana 560. stav 1 (3) istog Zakonika zajedno sa relevantnim odredbama Zakona o obligacionim odnosima (videti st. 64, 65, 67. i 68. u gornjem tekstu).

102. Vlada je tvrdila, alternativno, da je podnosilac predstavku podneo neblagovremeno. Konkretno, podnosilac predstavke je trebalo da je uloži u roku od šest meseci računajući od 24. avgusta 2005. godine, a to je datum kada je istražni sudija Opštinskog suda odbacio njegovu žalbu (videti stav 19. u gornjem tekstu).

103. Podnosilac predstavke je naveo da se ni ustavna žalba ni pritužba prema članu 225. stav 4. Zakonika o krivičnom postupku ne mogu smatrati delotvornim u okviru značenja člana 35. stav 1. Konvencije. Dalje, pošto policija nije izdala formalni nalog o pritvoru 17. i 18. avgusta 2005. godine, on ni nije mogao da uloži bilo kakvu žalbu na isti. Podnosilac predstavke se, međutim, pozvao na svoj nezakoniti pritvor u te dane u svojoj žalbi protiv prvostepene presude, kao i u svojoj reviziji, mada u kontekstu nezakonito pribavljenog dokaza, čime je poštovao zahteve Konvencije kako u pogledu iscrpljivanja, tako i roka od šest meseci.

B. Ocena Suda

104. Sud ponavlja da član 35. stav 1. Konvencije predviđa da on može razmatrati pritužbu samo ako je podneta u roku od šest meseci od datuma pravosnažne odluke donete u procesu iscrpljenja domaćih pravnih sredstava. Kada podnosilac predstavke na raspolaganju nema delotvoran pravni lek, vremenski rok ističe šest meseci posle datuma akata ili mera na koje se žali, ili posle datuma saznanja za taj akt ili njegov uticaj na podnosioca predstavke (videti Younger protiv Ujedinjenog Kraljevstva (odluka), broj 57420/00, ECHR 2003-I). Međutim, u slučaju trajne situacije, rok ističe šest meseci po okončanju te situacije (videti, mutatis mutandis, Ječius protiv Litvanija, broj 34578/97, stav 44, ECHR 2000-IX).

105. Ako se vratimo na predmetni slučaj, Sud primećuje da je podnosilac predstavke pušten posle hapšenja i 17. i 18. avgusta 2005. godine, i da nije bio u neprekidnom pritvoru do 24. avgusta 2005. godine (videti st. 9, 14. i 16. u gornjem tekstu). Štaviše, odluka istražnog sudije Opštinskog suda od 24. avgusta 2005. godine jasno se odnosi na naredbu o pritvoru koju je policija izdala istog datuma, a ne na događaje od 17. i 18. avgusta 2005. godine (videti st. 16, 18 i 19.), a pravna sredstva kojima je podnosilac predstavke pribegao posle osude očigledno nisu mogla da tretiraju pitanje njegovog pritvora u policiji (ona su se umesto toga uglavnom fokusirala na važnost priznanja podnosioca predstavke od 18. avgusta 2005. godine). Najzad, Sud konstatuje da je podnosilac predstavke sam potvrdio da, u skladu sa relevantnim domaćim pravom, zaista nije bilo prilike da formalno uloži žalbu u vezi sa svojim pritvorom od 17. i 18. avgusta 2005. godine (videti stav 103. u gornjem tekstu).

106. U takvim okolnostima, pošto je podnosilac predstavke podneo predstavku Sudu 27. jula 2006. godine, tj. više od šest meseci posle navedena dva datuma, Sud smatra da se ovaj deo predstavke mora odbaciti kao neblagovremen shodno članu 35. st. 1. i 4. Konvencije (videti, mutatis mutandis, Yüksektepe protiv Turske, broj 62227/00, stav 32, 24. oktobar 2006. godine).

III. NAVODNA POVREDA ČLANA 6. STAV 1. KONVENCIJE

107. Prema članu 6. stav 1. Konvencije podnosilac predstavke se žalio da da je njegova osuda zasnovana na njegovoj izjavi od 18. avgusta 2005. godine, koja je data kao rezultat prethodne brutalnosti policije.

108. Član 6. stav 1. Konvencije, u relevantnom delu glasi kako sledi:

"Svako, tokom odlučivanja ... o krivičnoj optužbi protiv njega, ima pravo na pravičnu ... raspravu ... pred nezavisnim i nepristrasnim sudom, obrazovanim na osnovu zakona. ..."

A. Dopuštenost

109. Sud konstatuje da ova pritužba nije očigledno neosnovana u okviru značenja člana 35. stav 3 (a) Konvencije. On dalje konstatuje da nije nedopuštena ni po kom drugom osnovu. Prema tome, mora se proglasiti dopuštenom.

B. Osnovanost

1. Navodi stranaka

110. Vlada je ponovo potvrdila stav da ne postoje dokazi da je policija zlostavljala podnosioca predstavke, i da, stoga, ne postoji potreba da se sporno priznanje isključi iz spisa predmeta. U svakom slučaju, osuda podnosioca predstavke nije isključivo bila zasnovana na priznanju, a on je takođe imao raniju priliku da ospori njenu verodostojnost pred sudovima. Vlada je najzad konstatovala da ga je advokat koga je policija odredila, N. D., upozorio da se priznanje može upotrebiti kao dokaz protiv njega u krivičnom postupku.

111. Podnosilac predstavke je naveo da je eventualni zaključak Suda da su njegova prava prema članu 3. povređena 18. avgusta 2005. godine trebalo automatski da dovede i do utvrđivanja povrede člana 6. stav 1. Podnosilac predstavke je dalje insistirao da je njegova osuda efektivno bila zasnovana samo na njegovom priznanju od 18. avgusta 2005. godine.

2. Ocena Suda

112. Sud podseća da njegova funkcija nije da se bavi činjeničnim ili pravnim pogreškama koje su navodno načinili domaći sudovi osim u meri u kojoj su prekršena prava zaštićena Konvencijom. Dok član 6. garantuje pravo na pravično suđenje, on ne utvrđuje pravila o dopuštenosti dokaza kao takvog, što je prvenstveno stvar nacionalnog prava (Schenk protiv Švajcarske, 12. jul 1988. godine, st. 45-46, serija A broj 140; Teixeira de Castro protiv Portugala, 9. jun 1998. godine, stav 34., Izveštaji o presudama i odlukama 1998-IV; i Heglas protiv Republike Češke, broj 5935/02, stav 84, 1. mart 2007. godine). Prema tome, uloga Suda nije da određuje, kao stvar principa, da li određeni tipovi dokaza - na primer, dokaz pribavljen nezakonito u smislu domaćeg prava - može biti dopušten. Pitanje na koje se mora odgovoriti je da li je postupak u celini, uključujući i način na koji je dokaz pribavljen, bio pravičan. To uključuje razmatranje predmetne nezakonitosti i tamo gde je u pitanju povreda još nekog prava prema Konvenciji, prirodu nađene povrede (videti Khan protiv Ujedinjenog Kraljevstva, broj 35394/97, stav 34., ECHR 2000-V; P.G. i J.H. protiv Ujedinjenog Kraljevstva, broj 44787/98, stav 76., ECHR 2001-IX; i Allan protiv Ujedinjenog Kraljevstva, broj 48539/99, stav 42., ECHR 2002-IX).

113. Međutim, posebno razmatranje važi u pogledu korišćenja dokaza dobijenog kršenjem člana 3. u krivičnom postupku. Sud je utvrdio da prihvatanje izjava dobijenih mučenjem ili drugim lošim postupanjem kao dokaza za utvrđivanje relevantnih činjenica u krivičnom postupku čini postupak nepravičnim u celini. Ovaj stav se primenjuje bez obzira na dokaznu vrednost takvih izjava i nezavisno od toga da li je njihova upotreba odlučujuća u obezbeđivanju osuđujuće presude (videti Gäfgen protiv Nemačke [VV], broj 22978/05, stav 166., 1. jun 2010. godine).

114. U konkretnom slučaju, Sud podseća da je već utvrdio da je podnosilac predstavke zlostavljan, čime je povređen član 3. Konvencije, tokom njegovog ispitivanja od strane policije. Posebno, da je fizički zlostavljan 17. avgusta 2005. godine i da je priznanje od 18. avgusta 2005. godine dao pod psihičkom prinudom, a ovo drugo je, između ostalog, jasno povezano sa strahom od daljeg maltretiranja koji je podnosilac predstavke morao razumljivo imati (videti, mutatis mutandis, Stanimirović protiv Srbije, citiran u gornjem tekstu, stav 52.). Takođe je konstatovano da su srpski sudovi kasnije upotrebili priznanje podnosioca predstavke da ga osude (videti st. 42, 45. i 47. u gornjem tekstu), i pored raznih pitanja u vezi sa delotvornošću njegovog pravnog zastupanja tom prilikom (videti stav 37. u gornjem tekstu).

115. U tim okolnostima, Sud zaključuje da bez obzira na uticaj podnosiočevog priznanja na ishod krivičnog postupka, njegova upotreba učinila je suđenje nepravičnim u celini. Sud dalje primećuje da su podnosiočeva hapšenja od strane policije u rano jutro, koja su se ponavljala, činjenica da nije bilo ni pokušaja da se on prvo pozove i uslovi u kojima je čekao ispitivanje, zajednički, doveli do istog zaključka. Prema tome, došlo je do povrede člana 6. stav 1. Konvencije.

IV. NAVODNA POVREDE ČLANA 6. STAV 2. KONVENCIJE

116. Podnosilac predstavke se žalio prema članu 6. stav 2. Konvencije zbog povrede njegovog prava na pretpostavku nevinosti, koja proizlazi iz sudskih odluka donetih 24. avgusta 2005. godine i 13. aprila 2006. godine. Ove odluke su posebno prejudicirale njegovu krivicu u vezi sa krivičnim delima za koja je optužen u šest drugih posebnih krivičnih postupaka koji su u toku.

117. Član 6. stav 2. Konvencije glasi kako sledi:

"Svako ko je optužen za krivično delo mora se smatrati nevinim sve dok se ne dokaže njegova krivica na osnovu zakona."

A. Dopuštenost

1. Navodi stranaka

118. Vlada je ostala pri stavu da je podnosilac predstavke propustio da iscrpi delotvorna domaća pravna sredstva. Konkretno, on nije podneo parničnu tužbu u skladu sa čl. 157, 172, 199. i 200. Zakona o obligacionim odnosima (videti st. 67. i 68. u gornjem tekstu), niti je uložio ustavnu žalbu (u vezi sa kojom je Vlada citirala nekoliko odluka koje je Ustavni sud doneo u periodu između 9. oktobra 2008. godine i 25. decembra 2008. godine). U vezi sa pritužbom koja se odnosi na odluku od 24. avgusta 2005. godine, Vlada je dalje tvrdila da je ona neblagovremena.

119. Podnosilac predstavke nije dao nikakav komentar u vezi sa tim.

2. Ocena Suda

(a) U vezi sa presudom od 13. aprila 2006. godine

120. Sud podseća da pravilo iscrpljenja domaćih pravnih sredstava iz člana 35. stav 1. Konvencije zahteva da podnosioci predstavke prvo upotrebe pravna sredstva predviđena domaćim pravnim sistemom, čime se države oslobađaju odgovornosti za postupke pred Sudom pre nego što su imale mogućnost da isprave stvari kroz sopstveni pravni sistem. Da bi se poštovalo ovo pravilo, normalan pravni put za podnosioca predstavke bi bio da upotrebi pravna sredstva dostupna i dovoljna da omoguće naknadu u vezi sa navodnim povredama (videti Assenov i drugi protiv Bugarske, 28. oktobar 1998. godine, stav 85., Izveštaji o presudama i odlukama 1998-VIII). Kada postoji nekoliko dostupnih delotvornih pravnih sredstava, na podnosiocu predstavke je da izabere pravno sredstvo koje će slediti da bi poštovao zahteve iz člana 35. stav 1. (videti Airey protiv Irske, 9. oktobar 1979. godine, stav 23., serija A broj 32).

121. Ako se vratimo na predmetni slučaj, Sud primećuje da je 13. aprila 2006. godine Opštinski sud našao da je podnosilac predstavke kriv i osudio ga na kaznu zatvora od godinu i po dana. Pri tome, on je, između ostalog, primetio da postoji šest posebnih, nevezanih krivičnih predmeta koji se vode paralelno protiv podnosioca predstavke i smatrao da je to otežavajuća okolnost za njegovo kažnjavanje (videti stav 42. u gornjem tekstu). Sud dalje konstatuje da se u žalbi na ovu presudu, i kasnije u trećoj instanci, podnosilac predstavke žalio zbog navedenog izricanja kazne, kao i sledstvene "povrede prava na pretpostavku nevinosti" (videti st. 44-47 u gornjem tekstu), mada uzalud. U tim okolnostima, Sud smatra da se, pošto je iscrpeo dostupna pravna sredstva u krivičnom kontekstu, od podnosioca predstavke nije moglo razumno očekivati da upotrebi i parničnu tužbu na osnovu člana 157, člana 172. stav 1., čl. 199. i/ili 200. Zakona o obligacionim odnosima (videti, mutatis mutandis, Matijašević protiv Srbije, broj 23037/04, st. 32. i 33., ECHR 2006-X).

122. Sud dalje podseća da je već utvrdio da bi ustavnu žalbu trebalo, u načelu, smatrati delotvornim pravnim sredstvom, u smislu člana 35. stav 1. Konvencije, ali samo u odnosu na predstavke podnete protiv Srbije počev od 7. avgusta 2008. godine (videti Vinčić i drugi protiv Srbije, br. 44698/06 itd., stav 51., 1. decembar 2009. godine). On ne vidi nijedan razlog da u konkretnom slučaju utvrdi drugačije, i konstatuje da je podnosilac predstavke podneo predstavku Sudu 27. jula 2006. godine.

123. Proizlazi da se dvostruka primedba Vlade u vezi sa iscrpljenjem domaćih pravnih sredstava mora odbiti.

124. Najzad, Sud je mišljenja da pritužba podnosioca predstavke nije očigledno neosnovana u okviru značenja člana 35. stav 3 (a) Konvencije, i da nije nedopuštena po nekom drugom osnovu. Zbog toga se ona mora proglasiti dopuštenom.

(b) U vezi sa odlukom od 24. avgusta 2005. godine

125. Sud podseća na načela Konvencije izneta u stavu 104. u gornjem tekstu.

126. U vezi sa predmetnim slučajem, on primećuje da je spornu odluku istražni sudija doneo 24. avgusta 2005. godine, dok je podnosilac predstavke podneo pritužbu Sudu 27. jula 2006. godine, tj. posle više od šest meseci. Prema tome, proizlazi, imajući u vidu navedeni stav Suda u vezi sa ustavnom žalbom (videti stav 122. u gornjem tekstu) i čak pod pretpostavkom da parnična tužba na osnovu čl. 157, član 172. stav 1, čl. 199. i/ili 200. Zakona o obligacionim odnosima nije mogla obezbediti podnosiocu predstavke odgovarajuću naknadu, da je predmetna pritužba neblagovremena i da se mora odbaciti u skladu sa članom 35. st. 1. i 4. Konvencije.

B. Osnovanost (u vezi sa presudom od 13. aprila 2006. godine)

127. Podnosilac predstavke ponovo je potvrdio svoju pritužbu.

128. Vlada je ostala pri stavu da je Opštinski sud samo konstatovao činjenicu da je bilo šest posebnih krivičnih postupaka koji su paralelno vođeni protiv podnosioca predstavke. Ovo, samo po sebi, ne može da predstavlja povredu pretpostavke nevinosti.

129. Sud ponavlja da će pretpostavka nevinosti prema članu 6. stav 2. biti povređena ako sudska odluka ili, zapravo, izjava javnog zvaničnika u vezi sa licem koje je optuženo za krivično delo odražava mišljenje da je ono krivo pre nego što se njegova krivica dokaže u skladu sa zakonom. Dovoljno je, u nedostatku zvaničnog nalaza, da postoji neko objašnjenje koje sugeriše da sud ili službeno lice o kome je reč smatra optuženog krivim, dok bi preuranjeno izražavanje takvog jednog mišljenja od strane samog suda neizbežno dovelo do povrede navedene pretpostavke (videti, među drugim autoritetima, Deweer protiv Belgije, 27. februar 1980. godine, stav 56., serija A broj 35; Minelli protiv Švajcarske, 25. mart 1983. godine, stavovi 27, 30 i 37, serija A broj 62; Allenet de Ribemont protiv Francuske, 10. februar 1995. godine, stavovi 35-36, serija A broj 308; i Karakaş i Yeşilırmak protiv Turske, broj 43925/98, stav 49, 28. jun 2005. godine; i Matijašević protiv Srbije, citiran u gornjem tekstu, stav 45.). Član 6 stav 2 uređuje krivični postupak u celini, "bez obzira na ishod gonjenja" (videti Minelli, citiran u gornjem tekstu, stav 30).

130. Kao što je već konstatovano u gornjem tekstu, Opštinski sud je 13. aprila 2006. godine našao da je podnosilac predstavke kriv i osudio ga na kaznu zatvora od godinu i po dana. On je dalje primetio da se protiv podnosioca predstavke paralelno vodi šest posebnih krivičnih predmeta i smatrao to otežavajućom okolnošću u njegovoj osudi (videti stav 42. u gornjem tekstu).

131. Sud smatra, s tim u vezi, da samo zvanično utvrđivanje prethodnog krivičnog dela, tj. pravosnažna osuda nekog lica, može biti uzeta kao otežavajuća okolnost za buduću osudu. Prihvatanje same činjenice da postoje drugi, posebni i krivični postupci koji su još u toku protiv predmetnog lica kao otežavajuću okolnost, neizbežno bi podrazumevalo njegovu ili njenu krivicu u tim samim postupcima. To je tačno ono što se desilo u konkretnom slučaju gde je Opštinski sud implicitno prekršio pravo podnosioca predstavke na pretpostavku nevinosti u navedenih šest posebnih paralelnih postupaka u toku.

132. Prema tome, došlo je do povrede člana 6. stav 2. Konvencije.

V. NAVODNA POVREDA ČLANA 6. STAV 3. KONVENCIJE

133. Prema članu 6. stav 3 (a) Konvencije podnosilac predstavke se žalio da 17. i 18. avgusta 2005. godine nije bio obavešten o svim optužbama i dokazima protiv njega.

134. Prema članu 6. stav 3 (b) i (v) Konvencije podnosilac predstavke se žalio da mu je 26. avgusta 2005. godine, 18. novembra 2005. godine i 6. decembra 2005. godine komunikacija sa advokatom bila dozvoljena samo u prisustvu zatvorskog osoblja, čime je prekršeno njegovo pravo da mu budu obezbeđene odgovarajuće mogućnosti za pripremu odbrane.

135. Prema članu 6. stav 3 (v) Konvencije podnosilac predstavke se žalio da mu je 18. avgusta 2005. godine uskraćena pravna pomoć po sopstvenom izboru: konkretno da je bio primoran da prihvati advokata koga je policija imenovala, koji nije postupao u njegovom najboljem interesu.

136. Član 6. stav 3. Konvencije, u relevantnom delu, glasi kako sledi:

"Svako ko je optužen za krivično delo ima sledeća minimalna prava:

a) da bez odlaganja, podrobno i na jeziku koji razume, bude obavešten o prirodi i razlozima optužbe protiv njega;

b) da ima dovoljno vremena i mogućnosti za pripremanje odbrane;

v) da se brani lično ili putem branioca koga sam izabere ili, ako nema dovoljno sredstava da plati za pravnu pomoć, besplatno dobije branioca po službenoj dužnosti kada interesi pravde to zahtevaju...;"

137. Imajući u vidu svoj zaključak po čl. 6 § 1. Konvencije, tj. da je celokupni postupak protiv podnosioca bio nepravičan (videti stav 115. gore), Sud smatra da nije neophodno da ispituje posebno dopuštenost ili osnovanost podnosiočevih dodatnih pritužbi prema članu 6. stav 3. (videti, mutatis mutandis, Stanislav Zhukov protiv Rusije, broj 54632/00, stav 25., 12. oktobar 2006. godine).

VI. NAVODNA POVREDA ČLANA 8. KONVENCIJE

138. Najzad, prema članu 8. Konvencije, podnosilac predstavke se žalio da je njegovo fotografisanje u zatvoru predstavljalo kršenje prava na poštovanje privatnog života.

139. Član 8. Konvencije, u relevantnom delu, glasi kako sledi:

"1. Svako ima pravo na poštovanje svog privatnog i porodičnog života, doma i prepiske.

2. Javne vlasti neće se mešati u vršenje ovog prava sem ako to nije u skladu sa zakonom i neophodno u demokratskom društvu u interesu nacionalne bezbednosti, javne bezbednosti ili ekonomske dobrobiti zemlje, radi sprečavanja nereda ili kriminala, zaštite zdravlja ili morala, ili radi zaštite prava i sloboda drugih."

140. Vlada, se još jednom pozvala na Zakon o obligacionim odnosima, kao i na relevantnu praksu domaćih sudova (videti st. 67, 68. i 69. u gornjem tekstu). Pošto je podnosilac propustio da pokrene parnicu na osnovu ovog zakonodavstva, ili zaista, neposredno po članu 8. Konvencije, Vlada je tvrdila da bi njegovu pritužbu trebalo odbaciti kao nedopuštenu.

141. Podnosilac predstavke u vezi sa tim nije dao nikakav komentar.

142. Sud podseća na načela Konvencije izložena u st. 120. i 121. gore. Dalje, on uočava relevantnu praksu domaćih sudova dostavljenu od strane Vlade, zasnovanu na Zakonu o obligacionim odnosima i neposrednoj primeni člana 8. Konvencije, posebno u kontekstu, između ostalog, nezakonitog fotografisanja (videti stav 69. u gornjem tekstu and suprotno tome, na primer, Slavgorodski protiv Estonije (odluka), broj 37043/97, 9. mart 1999. godine), pa zaključuje da se podnosiočeva pritužba mora stoga odbaciti na osnovu člana 35. st. 1. i 4. Konvencije zbog neiscrpljivanja domaćih pravnih sredstava.

VII. PRIMENA ČLANA 41. KONVENCIJE

143. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

144. Podnosilac predstavke je približno tražio 3.200 evra, u srpskim dinarima, po osnovu izgubljene zarade za vreme koje je proveo služeći zatvorsku kaznu. Podnosilac predstavke je objasnio da mada u vreme zatvaranja nije imao posao, nezavisno od toga bio je sprečen da traži posao u navedenom intervalu. Podnosilac predstavke je dalje tražio 34.615 evra za pretrpljenu nematerijalnu štetu zbog zatvaranja.

145. Alternativno, podnosilac predstavke je primetio da je krivični postupak protiv njega mogao ponovo da se pokrene i završi bez njegovog iznuđenog priznanja od 18. avgusta 2005. godine, ili, u tom pogledu, dokaza koji su svedoci dali, a koji su i sami bili zlostavljani od policije, kako bi ga okrivili.

146. Podnosilac predstavke je najzad tražio naknadu za pretrpljenu nematerijalnu štetu, kako sledi: (i) za materijalnu povredu člana 3, 8.000 evra; (ii) za procesnu povredu člana 3, 2.000 evra; (iii) za povredu člana 5. stav 1 (v), 2.000 evra; (iv) za povredu člana 6. stav 1, 4.000 evra; (v) za povredu člana 6 stav 2, 2.000 evra; (vi) za povredu člana 6 stav 3, 6.000 evra; i (vii) za povredu člana 8., 1.000 evra.

147. Vlada je osporila ove zahteve.

148. Sud primećuje da je podnosilac predstavke dostavio sporazum na osnovu kog bi svaku naknadu njemu dosuđenu trebalo isplatiti direktno njegovom advokatu, V. J. Đ.

149. Sud ne vidi nikakvu uzročno posledičnu vezu između utvrđene povrede i navodne materijalne štete; zbog toga on odbacuje ovaj zahtev. Sa druge strane, jasno je da je podnosilac predstavke pretrpeo neki nematerijalnu gubitak zbog kršenja njegovih prava prema članu 3. i članu 6. st. 1. i 2. Konvencije, za koji bi trebalo da dobije naknadu. Procenjujući na osnovu pravičnosti, kako se zahteva članom 41. Konvencije, on podnosiocu predstavke dosuđuje 12.000 evra s tim u vezi, plus svaki porez koji se može platiti, što treba isplatiti direktno pravnom zastupniku podnosioca predstavke, V. J. Đ.

150. Dalje je primećeno da srpski Zakonik o krivičnom postupku omogućava podnosiocima predstavki da traže ponovno suđenje kada Sud utvrdi da su tokom suđenja bila povređena prava okrivljenog lica, kao u konkretnom slučaju (videti stav 66. u gornjem tekstu).

B. Troškovi

151. Podnosilac predstavke je takođe tražio 21.616,50 evra za troškove pred domaćim sudom, i 1.815 evra za troškove pred Sudom (od čega približno 15 evra, u srpskim dinarima, za odnosne poštanske troškove).

152. Vlada je osporila ove zahteve. U vezi sa troškovima pred domaćim sudom, ona se posebno pozvala na član 193. i član 196. stav 1. Zakonika o krivičnom postupku (videti stav 63. u gornjem tekstu).

153. Sud primećuje da je podnosilac dostavio sporazum o troškovima i satnici advokata u pogledu rada na njegovom predmetu i tražio da nastali troškovi budu direktno isplaćeni njegovom advokatu, V. J. Đ.

154. Prema praksi Suda, podnosilac predstavke ima pravo na naknadu troškova samo u onoj meri u kojoj se dokaže da su zaista i neophodno nastali i da su, takođe, razumni u pogledu iznosa. To znači, da je podnosilac predstavke morao da ih plati ili je obavezan da ih plati, na osnovu zakonske ili ugovorne obaveze i da se nisu mogli izbeći kako bi se sprečila utvrđena povreda ili dobila naknada. U predmetnom slučaju, uzevši u obzir dokumenta koja poseduje i gore navedene kriterijume, Sud smatra da je razumno da se podnosiocu predstavke dosudi iznos od 9.000 evra na ime pokrića troškova po svim osnovama, koji će se isplatiti direktno pravnom zastupniku podnosioca predstavke, V. J. Đ. (videti Belchev protiv Bugarske, broj 39270/98, stav 113., 8. april 2004. godine).

V. Zakonska kamata

155. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

IZ TIH RAZLOGA, SUD

1. Proglašava jednoglasno pritužbe prema članovima 3 i 6 stav 1, kao i pritužbu prema članu 6 stav 2 u vezi sa presudom Opštinskog suda od 13. aprila 2006. godine, dopuštenim;

2. Proglašava jednoglasno pritužbe prema članu 5. stav 1 (v), članu 6. stav 2. u vezi sa odlukom istražnog sudije od 24. avgusta 2005. godine, i članom 8. nedopuštenim;

3. Utvrđuje glasovima 6 protiv 1 da je došlo do povrede materijalnog aspekta člana 3. Konvencije;

4. Utvrđuje jednoglasno da je došlo do povrede procesnog aspekta člana 3. Konvencije;

5. Utvrđuje jednoglasno da je došlo do povrede člana 6. stav 1. Konvencije;

6. Utvrđuje jednoglasno da je došlo do povrede člana 6. stav 2. Konvencije u vezi sa presudom Opštinskog suda od 13. aprila 2006. godine;

7. Utvrđuje jednoglasno da nije neophodno da se posebno razmatraju pritužbe prema članu 6. stav 3 (a), (b) i (v) Konvencije;

8. Utvrđuje jednoglasno

(a) da Tužena država treba da isplati podnosiocu predstavke u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije i direktno pravnom zastupniku podnosioca predstavke, g. V. Juhas Đuriću, sledeće iznose, koji će se pretvoriti u nacionalnu valutu Tužene države po stopi važećoj na dan isplate:

(i) 12.000 evra (dvanaest hiljada evra), plus porez koji se može naplatiti, na ime nematerijalne štete;

(ii) 9.000 evra (devet hiljada evra), plus porez koji se može naplatiti podnosiocu predstavke, na ime troškova;

(b) da po isteku gore navedena tri meseca do isplate, treba platiti običnu kamatu na gore navedeni iznos po stopi koja je jednaka najnižoj kamatnoj stopi Evropske centrale banke uz dodatak od tri procentna poena.

9. Odbija jednoglasno preostali deo zahteva podnosioca predstavke za pravično zadovoljenje.

 

Sastavljeno na engleskom jeziku i dostavljeno u pisanoj formi na dan 19. juna 2012. godine u skladu sa pravilom 77 st. 2. i 3. Poslovnika Suda.

Stanley Naismith
Sekretar

 	
Françoise Tulkens
Predsednik

U skladu sa članom 45. stav 2. Konvencije i Pravilom 74 stav 2. Poslovnika Suda, izdvojeno mišljenje sudije Sajó je priloženo uz ovu presudu.

F. T.

S. H. N.

DELIMIČNO IZDVOJENO MIŠLjENjE SUDIJE SAJÓ

Iako se slažem sa većinom mišljenja u predmetnom slučaju, na žalost ne mogu da sledim većinu u zaključku u vezi sa materijalnom povredom člana 3.

Iako je pribegavanje fizičkoj sili kada nije apsolutno neophodna u načelu povreda prava utvrđenog članom 3. (videti Ribitsch protiv Austrije, 4. decembar 1995. godine, stav 34., serija A broj 336; Tekin protiv Turske, 9. jun 1998. godine, st. 52-53, Izveštaji o presudama i odlukama 1998-IV; i Assenov i drugi protiv Bugarske, 28. oktobar 1998. godine, stav 94., Izveštaji 1998-VIII), u konkretnom slučaju nema direktnog dokaza o povredama tužioca. U nedostatku dokumentovanih lekarskih izveštaja, vidljive fizičke povrede, očigledne duševne patnje, ili potkrepljujuće izjave nepristrasnog svedoka, isključivo oslanjanje na svedočenje tužioca i njegovog advokata V.J.Đ. predstavljaju nedovoljan dokaz za utvrđivanje krivice. Sam tužilac je priznao da nije uspeo da pribavi lekarski izveštaj, iako je za to imao celu nedelju. Nije napravio ni fotografiju koja bi pokazala njegove povrede. Presuda Suda oslanja se na ne potkrepljene tvrdnje o zlostavljanju drugih pritvorenih lica u vezi sa postupanjem sa njima, kao i na okolnosti koje su pratile priznanje tužioca, kao indirektan dokaz dela. U vezi sa ovim drugim pitanjem - okolnostima koje su pratile priznanje - ono samo po sebi ne dokazuje ubedljivo duševnu patnju ili zastrašivanje potrebno za "nečovečno" ili "ponižavajuće postupanje"; konačna odluka podnosioca da prizna spada u okvir onoga što se može razumno očekivati u policijskom pritvoru. Zaista, ponovni pritvor g. Hajnala svodi se na uznemiravanje i čini se e da je bio nezakonit prima faci, ali ove karakteristike same po sebi ne predstavljaju povredu člana 3. Kao rezultat, nije se desila povreda materijalnog aspekta člana 3. i prema tome, teret dokazivanja nije promenjen, iako su primedbe podnosioca predstavke trebalo da pokrenu istragu o navodnoj brutalnosti policije. Ja stoga, sa dužnim poštovanjem, izdvajam svoje mišljenje u vezi sa utvrđenom povredom materijalnog aspekta člana 3.