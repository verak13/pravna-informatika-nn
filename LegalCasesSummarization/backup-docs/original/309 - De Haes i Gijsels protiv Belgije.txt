DE HAES I GIJSELS protiv BELGIJE

Presuda od 24. februara 1997. godine

NESLUŽBENI REZIME I ISTORIJAT PREDMETA

A.   Osnovne činjenice

U vrijeme zbivanja ovog slučaja g. Leo De Haes i g. Hugo Gijsels su radili kao izdavač, odnosno novinar, u sedmičnom časopisu Hum.

Između juna i novembra 1986. godine objavili su pet članaka u kojima  su kritikovali trojicu sudija i javnog tužioca Apelacionog suda iz Antwerpena na virolentan način, zbog toga što su dodijelili njegovu djecu na čuvanje g. X., belgijskom notaru, protiv koga su njegova supruga, punac i punica podnijeli krivičnu prijavu optužujući ga za incest i zlostavljanje djece. U ovim člancima su sudije i javni tužilac Apelacionog suda bili optuženi zbog pristrasnosti i popustljivosti prema g. X., sa kojim su navodno dijelili simpatije prema pokretu ekstremnog desnog krila.

Nakon objavljivanja članaka koji su govorili o njima, sudije i javni tužilac su podnijeli tužbu zbog naknade štete sudu prvog stepena (tribunal de première instance) u Brusselsu protiv podnosilaca predstavke i drugih lica koja su bila umiješana u izdavanje i distribuciju časopisa. Oni su tvrdili da su navodi g. De Haesa i g. Gijselsa bili klevetnički i uvredljivi i tražili su simboličnu odštetu od jednog franka i objavljivanje presude u Humu i šest dnevnih novina na trošak tuženih.

Za vrijeme suđenja tuženi su neuspješno tražili predočavanje različitih dokumenata spomenutih u spornim člancima, naročito nekoliko izvještaja vještaka o stanju zdravlja djece koji su dostavljeni sudskim vlastima u brakorazvodom postupku g. X. Sud u Brusselsu je, 29. septembra 1988. godine, presudio u korist sudija iz Antwerpena i javnog tužioca, smatrajući da su oni bili žrtve neopravdanih napada na njihovu čast i ugled.

Podnosioci predstavke su se žalili, ponovo neuspješno, tražeći da se određeni dokumenti predoče i da se saslušaju svjedoci da bi dokazali da su navodi u tim člancima tačni. Apelacioni sud u Brusselsu je 5. februara 1990. godine potvrdio prvostepenu presudu.

Kasacioni sud je, 13. septembra 1991. godine, odbio žalbu g. De Haesa i g. Gijselsa podnesenu zbog pogrešne primjene prava.

B.    Postupak pred Komisijom za ljudska prava

Komisija je predstavku, koja je uložena 12. marta 1992. godine, proglasila prihvatljivom 24. februara 1995. godine.

U svom izvještaju od 29. novembra 1995. godine Komisija je utvrdila činjenice i izrazila mišljenje da je ovdje povrijeđen član 10 (šest glasova za prema tri protiv) i član 6 stav 1 (jednoglasno).

Komisija je predmet uputila Sudu 25. januara 1996. godine.

 

IZVOD IZ PRESUDE

PRAVO

I. NAVODNA POVREDA ČLANA 10 KONVENCIJE

Podnosioci predstavke su naveli da je presuda suda prvog stepena u Brusselsu i Apelacionog suda sadržavala povredu člana 10 Konvencije, koji propisuje:
"1. Svako ima pravo na slobodu izražavanja. Ovo pravo uključuje slobodu mišljenja i slobodu primanja prenošenja informacija i ideja, bez miješanja javne vlasti i bez obzira na granice. Ovaj član ne sprečava države da zahtijevaju dozvolu za rad od radio, televizijskih i filmskih kompanija.

 2. Ostvarivanje ovih sloboda, budući da uključuje obaveze i odgovornosti, može podlijegati takvim formalnostima, uslovima, ograničenjima ili sankcijama predviđenim zakonom i koje (su) neophodne u demokratskom društvu u interesu nacionalne bezbjednosti, teritorijalnog integriteta ili javne bezbjednosti, sprečavanja nereda ili zločina, zaštite zdravlja i morala, ugleda ili prava drugih, sprečavanja širenja povjerljivih informacija ili u interesu očuvanja autoriteta i nepristrasnosti sudstva."

Presuda protiv podnosilaca predstavke nesumnjivo predstavlja "miješanje" u ostvarivanje njihove slobode izražavanja. Zajednički je stav da je miješanje bilo "predviđeno zakonom" i da je ostvarivalo bar jedan legitimni cilj naznačen u članu 10 stav 2 - zaštita ugleda ili prava drugih, u ovom slučaju, prava sudija i javnog tužioca koji su pokrenuli postupak. Sud se saglašava. Stoga mora da se ustanovi da li je miješanje bilo "neophodno u demokratskom društvu" da bi se postigao taj cilj.
G. De Haes i g. Gijsels su istakli da su njihovi članci bili sačinjeni u svjetlu javne rasprave, o čemu su izvještavale druge novine, o incestu u Flandriji i o načinu na koji su sudovi rješavali taj problem. Prije nego što su ih napisali, oni su preduzeli značajna istraživanja i tražili mišljenje nekoliko eksperata, što im je omogućilo da zasnuju članke na objektivnim dokazima. Jedini razlog zbog kojeg nisu iznijeli te dokaze pred sudom je bio taj što nisu željeli da otkriju svoje izvore informacija. Odbijanje prvostepenog i žalbenog suda u Brusselsu da prihvati kao dokaze dokumente samo je po sebi dovelo do kršenja člana 10. Njihove kritike sudija i javnog tužioca, nastavili su, nisu mogle da opravdaju kažnjavanje samo zbog toga što se razlikuju od odluke Apelacionog suda u Antwerpenu. Određivanje "sudske istine" u sudskoj odluci ne znači da svako drugo mišljenje treba da se smatra pogrešnim kad se preispituje sloboda štampe. Međutim, to je upravo ono što se desilo u ovom predmetu, iako su osporavani članci bili zasnovani na dovoljno objektivnim informacijama. Ukratko, miješanje na koje se žale, nije bilo neophodno u demokratskom društvu.
U suštini, Komisija je prihvatila ovaj argumenat.
Vlada je smatrala da su, suprotno od stimulisanja diskusije o funkcionisanju pravosudnog sistema Belgije, osporavani novinski članci sadržavali jedino lične uvrede upućene sudijama u Antwerpenu i javnom tužiocu i da, shodno tome, ne zaslužuju povećani stepen zaštite koja je omogućena političkim mišljenjima. Ne može da se traži imunitet za mišljenja novinara samo na osnovu toga da tačnost ovih mišljenja ne može da se dokazuje. U ovom predmetu, autori članaka su bili izloženi kazni zato što su prekoračili granicu prihvatljivog kriticizma. Bilo je moguće da se ospori način na koji je sud vodio predmete g. X bez istovremenog ličnog napada na ličnost sudije i javnog tužioca optužujući ih za pristrasnost i za "nedostatak nezavisnosti". U vezi sa tim, takođe je moralo da se ima na umu da je sudije obaveza diskrecije, na koju su obavezane, spriječila da reaguju i da se brane, kao što to mogu, na primjer, političari.
Sud ponavlja da štampa ima osnovnu ulogu u demokratskom društvu. Iako ona ne smije da prekorači određene granice, posebno u pogledu poštovanja ugleda i prava drugih, njena dužnost je, uprkos tome, da prenosi - na način konzistentan sa svojim obavezama i dužnostima - informacije i ideje o svim stvarima od javnog interesa, uključujući i one koje se odnose na funkcionisanje sudskih vlasti. Sudovi su garanti pravde, čija je uloga osnovna u državi zasnovanoj na vladavini prava, i moraju da uživaju povjerenje javnosti. Shodno tome, oni moraju da budu zaštićeni od destruktivnih i neosnovanih napada, naročito zbog toga što sudije podliježu obavezi diskrecije koja ih sprečava da odgovore na kritike. Kao i u drugim slučajevima, ovdje je za državne organe vlasti osnovno da utvrde da li postoji potreba za miješanjem u korišćenje slobode izražavanja. Šta oni mogu da učine u vezi s tim je, međutim, podvrgnuto evropskom nadzoru obuhvatajući i zakon i odluke koje ga provode, čak i one koje donese nezavisni sud (v., mutatis mutandis, presudu od 26. aprila 1995. godine u predmetu Prager i Oberschlick protiv Austrije, serija A br. 313, str. 17-18, stavovi 34-35).
Na početku, sud zapaža da je presuda protiv podnosilaca predstavke zasnovana na svim člancima koje su oni objavili između 26. juna i 27. novembra 1986. godine u predmetu slučaja X. Ovo mora da bude uzeto u obzir u svrhu ocjenjivanja obima i neophodnosti miješanja na koje se žale.
Članci sadrže dosta detaljih informacija o okolnostima pod kojim je donesena odluka o starateljstvu g. X nad djecom. Te informacije su zasnovane na temeljitom istraživanju navoda protiv g. X i mišljenjima nekoliko stručnjaka za koje je rečeno da savjetuju podnosioce predstavke da ih otkriju zbog interesa djece. Čak je i Apelacioni sud u Antwerpenu smatrao da supruga g. X i njeni roditelji, koji su bili krivično gonjeni zbog krivičnog djela uvrede, "nisu imali razloga da sumnjaju u istinitost predmetnih navoda" (vidi stav 8 gore). Ako je to tako, podnosioci predstavke ne mogu da budu optuženi za propuste u svojim profesionalnim obavezama time što su objavili ono što su saznali o predmetu. Na štampi leži odgovornost da prenosi informacije i ideje od javnog interesa. Ne samo da štampa ima zadatak da saopštava te informacije i ideje, javnost takođe ima pravo da ih prima (v., između drugih izvora, presudu od 23. septembra 1994. godine u predmetu Jersild protiv Danske, serija A br. 298, str. 23, stav 31 i presudu od 27. marta 1996. godine u predmetu Goodwin protiv Ujedinjenog Kraljevstva, Izvještaj o presudama i odlukama 1996-II, str. 500, stav 39). Ovo je posebno tačno u ovom predmetu u pogledu ozbiljnosti navoda, koji se tiču sudbine male djece i funkcionisanja pravosudnog sistema u Antwerpenu. Štaviše, podnosioci predstavke su se izjasnili u vezi s tim kada su u svojim člancima od 18. septembra 1986. godine napisali:
"Nije na štampi da uzurpira ulogu pravosuđa, ali u ovom nečuvenom predmetu je nemoguće i neshvatljivo da ne progovorimo." (v. stav 21 gore).

Štaviše, treba takođe da se zapazi da sudije i javni tužilac, koji su pokrenuli postupak, nisu ni u svojoj tužbi niti u svojim podnescima brusselskom prvostepenom i Apelacionom sudu izrazili sumnje o objavljenim informacijama o sudbini djece X, sem onih u izjavi da je predmetni slučaj bio povučen sa sudova u Antwerpenu (v. stavove 22 i 23 gore). Međutim, težina posljednjeg navedenog u poređenju sa osporavnim člancima u cjelini, kao i činjenicom da su ovo podnosioci predstavke sami ispravili, znači, samo po sebi, da incident ne može da stavi u sumnju pouzdanost rada novinara.
Ustvari, sudije i javni tužilac se uglavnom žale na napade na njihovu ličnost kojima su bili podvrgnuti u novinarskim komentarima o zbivanjima u postupku određivanja starateljstva u vezi sa djecom X. Oni su tvrdili da su podnosioci predstavke, optužujući ih za zapaženu pristrasnost i kukavičluk, dali primjedbe o njima koje su bile klevetničke i predstavljale napad na njihovu čast. Štaviše, podnosioci predstavke su optužili njih dvojicu za izražavanje simpatija prema ekstremno desnom krilu i da su, shodno tome, uveliko povrijedili njihovo pravo na poštovanje njihovog privatnog života. Brusselski sudovi su tu tvrdnju u suštini prihvatili (v. stavove 11 i 14 gore). Apelacioni sud je u osnovi našao da su podnosioci predstavke krivi zbog davanja nepotvrđenih izjava o privatnom životu sudija i javnog tužioca koji su pokrenuli postupak i zbog davanja klevetničkih zaključaka, navodeći da oni nisu bili nepristrasni pri vođenju slučaja djece X. Tom presudom se navodi:
"U ovom predmetu žalioci su se usudili da idu korak dalje smatrajući da su, bez i trunke dokaza, ovlašćeni da izvode zaključke o navodnoj pristrasnosti o veoma ličnim stvarima sudija i javnog tužioca i da se, shodno tome, miješaju u privatni život, što je bez ikakve sumnje nezakonito.

Štaviše, svrha predmetnog postupka nije da se odluči šta je konačno objektivna istina u predmetu koju su prvobitni tužioci utvrdili u to vrijeme, nego jedino da li predmetni komentari mogu da se smatraju klevetničkim, u šta ne postoji ni najmanja sumnja." (v. stav 14 gore).

Sud ponavlja da treba da se napravi pažljiva razlika između činjenica i vrijednosnih sudova. Postojanje činjenica ne može da se dokazuje, dok istinitost vrijednosnih sudova nije podložna dokazivanju (v. presudu od 8. jula 1986. godine u predmetu Lingens protiv Austrije, serija A br. 113, str. 28, stav 46).
U vezi sa, na prvom mjestu, izjavom o političkim simpatijama sudija i javnog tužioca, koji su pokrenuli postupak, mora da se zapazi da je Apelacioni sud u Brusselsu našao:
"Čak i da su žalioci vjerovali da određeni ideološki pogledi mogu da se pripišu protivnim licima u sporu (pogledi za koje su oni propustili da dokažu da su tužena lica imala), ne može ni u kom slučaju da im se dozvoli da čisto i jednostavno donose zaključke iz ovih pogleda - čak i da su oni dokazani - da su sudije i javni tužilac bili pristrasni i da kritikuju tu pristrasnost u javnosti" (v. stav 14 gore).

Iz ovog je očigledno da, čak i da su predmetni navodi bili tačni, podnosioci predstavke ne bi mogli da izbjegnu odgovornost s obzirom da takva ocjena nije toliko u vezi sa objavljenim navodima kao što su komentari koji su inspirisali novinare da ih sačine.

U prilogu informacijama koje su podnosioci predstavke uspjeli da sakupe o ponašanju g. X prema njegovoj djeci, informacija koja je sama po sebi mogla da opravda kritikovanje odluka koje su donijele sudije i javni tužilac ili uz njihovu pomoć, su i činjenice za koje su vjerovali da su u poziciji da iznose u vezi sa političkim simpatijama ovih lica, te bi mogle da se smatraju kao potencijalni mogući kredibilitet ideje da te simpatije nisu bile beznačajne za predmetne odluke.
Jedna od aluzija za navodne političke simpatije nije bila prihvatljiva - ona u pogledu prošlosti oca jednog od kritikovanih sudija (v. stav 19 gore). Neprihvatljivo je da neko bude izložen sramoti zbog okolnosti koje se tiču člana njegove porodice. Kazna je bila opravdavana sama po sebi na račun te aluzije. Međutim, to je bio samo jedan od elemenata ovog predmeta. Podnosioci predstavke su bili osuđeni za sve optužbe o pristrasnosti koje su iznijeli protiv trojice sudija i javnog tužioca.
U vezi sa tim sud ponavlja da sloboda izražavanja ne može da se primijeni samo na “informacije” ili “ideje” koje se povoljno primaju ili smatraju neuvredljivim ili su predmet ravnodušnosti, nego i one koje vrijeđaju, šokiraju ili uznemiravaju državu ili bilo koji dio zajednice. Pored toga, novinarska sloboda može takođe da uključi i preuveličavanje u izvjesnoj mjeri, ili čak provokacije (v., mutatis mutandis, gore citiranu presudu u predmetu Prager i Oberschlich, str. 19, stav 38).
Gledano u svjetlu pozadine predmeta, predmetne optužbe se odnose na mišljenje, čija istinitost po definiciji nije podložna dokazivanju. Takvo mišljenje, međutim, može da bude pretjerano, naročito u nedostatku činjenične podloge, što ovdje nije bio slučaj. U vezi sa tim, predmetni slučaj se razlikuje od predmeta Prager i Oberschlich (v. gore navednu presudu, str. 18, stav 37).
Iako su komentari g. De Haesa i g. Gijselsa bili nesumnjivo kritički, oni i pored toga izgledaju proporcionalni uznemirenosti i ozlojeđenosti prouzrokovane stvarima koje se navode u člancima. U pogledu polemičkog, pa čak i agresivnog tona novinara, koji sud ne treba da odobri, mora da se zapamti da član 10 štiti ne samo suštinu iznesenih ideja i informacija, nego takođe i formu kojom se prenose (v., kao najskoriji izvor, gore navedenu presudu u predmetu Jersild, str. 23, stav 31).
Zaključno, Sud smatra, uzimajući u obzir ozbiljnost okolnosti u predmetu i pitanja o kojima je riječ, neophodnost miješanja u ostvarivanje prava na slobodu izražavanja podnosilaca predstavke nije bila pokazana,  sem u pogledu aluzija na prošlost oca jednog od sudija (v. stav 45 gore). Ovdje je, stoga, povrijeđen član 10.
II. NAVODNO KRŠENjE ČLANA 6 KONVENCIJE

Podnosioci predstavke se, takođe, žale na kršenje člana 6 stav 1, koji propisuje:
"Prilikom utvrđivanja građanskih prava i obaveza...svako ima pravo na pravičnu...raspravu...pred...nepristrasnim sudom..."

Oni su prvo kritikovali prvostepeni sud u Brusselsu (tribunal de première) i Apelacioni sud zbog odbijanja da prihvate kao dokaze dokumente navedene u osporenim člancima ili bar da saslušaju neke svjedoke (v. stavove 10 i 12 gore). Ovo je, oni navode, prouzrokovalo u osnovi suštinsku procesnu nejednakost stranaka, između, sa jedne strane sudija i javnog tužioca koji su bili upoznati sa spisom i, sa druge strane, novinara koji su sa ograničenim sredstvima morali da rekonstruišu istinu. Dalje, u raspravi protiv g. De Haesa i g. Gijselsa zasnovane na njihovom članku od 14. oktobra 1988. godine (v. stav 24 gore), Apelacioni sud u Brusselsu je meritorno odlučio o materiji koja nije bila predmet odlučivanja, jer sudije, kritikovane u tom članku, nisu bile strane u postupku pred Apelacionim sudom i njihova odluka nije bila spomenuta u prvobitnoj tužbi. Apelacioni sud je, shodno tome, uzeo kao polazni osnov činjenicu koja nije bila predmet kontradiktornog postupka, i time odstupio od propisanog postupanja. Konačno, potcjenjujući izrazi koje je koristio Apelacioni sud u Brusselsu u presudi su pokazali da je došlo do nedostatka subjektivne nepristrasnosti.

U suštini, Komisija dijeli mišljenje podnosioca predstavke što se tiče navodnih kršenja procesne jednakosti stranaka i primjerenog postupanja. Ona nije smatrala potrebnim da iznese svoje mišljenje o nepristrasnosti Apelacionog suda u Brusselsu.
Vlada je navela da je dokaz, koji su novinari predložili, bio pripremljen da bi se dovele u pitanje odluke donesene u parnici g. X i njegove žene, a u tom postupku je već bila res iudicata. Stoga su brusselski sudovi bili ovlašćeni da ga odbace, smatrajući da je "sudska istina" bila dovoljno jasna iz presuda donesenih u predmetima g. X. Ukratko, izvođenje predmetnih dokaza nije se pokazalo kao odlučujuće u predmetnom slučaju i Kasacioni sud je to potvrdio. Kako je pozivanje Apelacionog suda na novinski članak od 14. oktobra 1988. godine bilo suvišno, presuda protiv podnosioca predstavke je bila zasnovana na drugom osnovu. Veza sa tim člankom u podnescima sudija i javnog tužioca, koji su započeli postupak, nije imala za svrhu da izmijeni njihov zahtjev, nego da jednostavno istakne nemilosrdno neprijateljstvo g. De Haesa i g. Gijselsa.
Sud ponavlja da princip procesne jednakosti stranaka - sastavni dio šireg koncepta pravičnog suđenja - zahtijeva da svakoj strani mora da se pruži razumna prilika da svoj predmet predstavi u uslovima koji ga neće staviti u znatno nepovoljniji položaj u odnosu na drugu stranu (v., među drugim izvorima, presudu od oktobra 1996. godine u predmetu Ankerl protiv Švajcarske objavljen u Izvještaju o presudama i odlukama za 1996.-V, str. 1565-1566, stav 38).
Sud zapaža da su sudije i javni tužilac u svojim podnescima prvostepenom i drugostepenom brusselskom sudu smatrali, u suštini i inter alia, da kritike iznesene o njima u Humu nisu potkrijepljene činjenicama o predmetu, pogotovo nisu bile potkrijepljene sa četiri presude koje su oni donijeli ili koje su donesene uz njihovu pomoć u tom predmetu, što, inače, nije bilo kontradiktorno. Shodno tome, u cilju da poreknu da je postojao bilo kakav osnov za novinarske navode protiv njih, oni su se oslonili na sadržaj predmeta na kojem su radili i na relevantne presude. Sudije i javni tužilac, koji su vodili predmet, navode da su izjave imale takav kredibilitet da je teško bilo moguće da ih se ospori pred sudom ako tuženi nisu mogli da navedu bar jedan relevantan dokumenat ili svjedoka kao dokaz za to.
U tom pogledu, Sud ne dijeli mišljenje Apelacionog suda u Brusselsu da je zahtjev za predočavanje dokumenata predstavljao nedostatak pažnje kojom su g. De Haes i g. Gijsels napisali svoje članke. Sud smatra da je pažnja novinara da ne rizikuju kompromitujući svoje izvore informacija sami podnoseći predmetne dokumente bila opravdana (v. mutatis mutandis, naprijed citiranu presudu u predmetu Goodwin protiv Ujedinjenog Kraljevstva; Izvještaji 1996-II, str. 502, stav 45). Sem toga, njihovi članci sadrže dosta detalja o sudbini djece X i nalaze medicinskog ispitivanja kojima su oni bili podvrgnuti tako da ne može razumno da se pretpostavi, bez daljnjeg ispitivanja, da autori nisu imali barem dostupne relevantne informacije.
Treba, takođe, da se zapazi da argumenti novinara ne mogu da se smatraju kao potpuno neosnovani, s obzirom da, čak i prije nego što su sudije i javni tužilac pokrenuli postupak protiv podnosilaca predstavke, prvostepeni tribunal de première instance i Apelacioni sud u Antwerpenu su smatrali da tuženi nisu imali nijedan dobar razlog da sumnjaju u istinitost njihovih navoda, u tužbi radi klevete koju je g. X podnio protiv svoje žene i njenih roditelja (v. stav 8 gore).
U svakom slučaju, postupak koji su sudije i javni tužilac pokrenuli protiv podnosilaca predstavke nije se odnosio na suštinu presude u X predmetu, već samo na pitanje da li su usljed okolnosti podnosioci predstavke imali pravo da se izraze na način na koji su to učinili. Da bi se odgovorilo na to pitanje, nije bilo potrebno da se izvrši uvid u kompletan spis u postupku u vezi sa g. X., već samo u dokumente koji bi mogli da dokažu ili ospore istinitost navoda podnosilaca predstavke.
U ovim uslovima, g. De Haes i g. Gijsels su podnijeli svoju žalbu. Oni su tražili od brusselskog prvostepenog i Apelacionog suda da makar ispitaju mišljenje trojice profesora čije je mišljenje podstaklo podnosioce predstavke da napišu svoje članke (v. stav 10 gore). Otvoreno odbijanje njihove žalbe stavilo je novinare u suštinski nepovoljniji položaj u odnosu na tužioce. Shodno tome, došlo je do kršenja principa procesne jednakosti stranaka.
Ovo, samo za sebe, predstavlja povredu člana 6 stav 1. Sud, stoga, smatra nepotrebnim da ispituje ostale žalbe koje su podnosioci predstavke naveli shodno toj odredbi.
III. ŽALBA PREMA ČLANU 50 KONVENCIJE

Član 50 Konvencije propisuje:
"Ako sud utvrdi da je odluka ili mjera sudskog organa ili bilo kojeg drugog organa visoke strane ugovornice, u cjelini ili djelimično, u suprotnosti sa obavezama koje proističu iz ove konvencije i kada unutrašnje pravo navedene članice omogućava samo djelimično obeštećenje za posljedice takve odluke ili mjere, Sud će svojom odlukom pružiti oštećenoj strani pravično zadovoljenje, ukoliko je to potrebno."

A.   Materijalna šteta

Podnosioci predstavke su tražili 113.101 belgijskih franaka (BEF) kao materijalnu odštetu. Taj iznos odgovara troškovima objavljivanja presude brusselskog Apelacionog suda od 5. februara 1990. godine u Humu, plus "jedan franak" za objavljivanje iste presude u šest dnevnih novina, što se još uvijek nije desilo.
Ni delegat Komisije niti Vlada nisu imali primjedbi.
Kako je objavljivanje presude bila direktna posljedica pogrešnih nalaza protiv g. De Haesa i g. Gijselsa, Sud smatra da je zahtjev opravdan.
B.   Nematerijalana šteta

Novinari su, takođe, tražili naknadu u iznosu od 500.000 BEF, svaki pojedinačno, za nematerijalnu štetu prouzrokovanu nepovoljnim publicitetom i psihičkim patnjama koje su uslijedile nakon njihovog osuđivanja.
Vlada smatra da bi sudska presuda bila dovoljna naknada za tu štetu. Delegat Komisije nije dao svoje mišljenje.
Po mišljenju Suda, odluke belgijskih sudova protiv podnosilaca predstavke izazvale su im određene nelagodnosti. Međutim, presuda kojom je utvrđeno kršenje Konvencije predstavlja pravičnu naknadu u tom smislu.
C.   Troškovi i izdaci

G. De Haesa i g. Gijsels su tražili BEF 851.697 u vezi sa troškovima i izdacima koje su imali u pogledu njihovog zastupanja; tj. BEF 332.031 za postupak pred domaćim sudovima i BEF 519.666 za postupak pred institucijama Konvencije, uključujući BEF 179.666 za troškove prevođenja.
Ni delegat Komisije, niti Vlada nisu imali primjedbi.
Shodno tome, Sud odobrava zahtjev.
D.  Kamata zbog neispunjavanja obaveze

Prema podacima dostupnim Sudu, propisana kamatna stopa koja je važila u Belgiji na dan donošenja ove presude je 7% godišnje.
 

IZ OVIH RAZLOGA, SUD

Odlučuje, sa sedam glasova za i dva protiv, da je povrijeđen član 10 Konvencije.

Odlučuje, jednoglasno, da je povrijeđen član 6 stav 1 Konvencije.

Odlučuje, jednoglasno, da odgovorna država treba da plati podnosiocima predstavke, u roku od tri mjeseca, 113.101 (stotrinaesthiljadastotinujedan) belgijskih franaka u vezi sa materijalnom štetom i 851.697 (osamstopedesetjednahiljadašeststotinadevedesetsedam) franaka za troškove i izdatke, na koje iznose će biti plaćena i kamata po godišnjoj stopi od 7%, počev od isteka gore navedenog tromjesečnog roka, do isplate.

Odlučuje, jednoglasno, da ova presuda sama po sebi predstavlja dovoljnu pravičnu naknadu u pogledu nematerijalne štete.

 Sačinjeno na engleskom i francuskom jeziku i objavljeno na javnoj raspravi u Zgradi ljudskih prava u Strazbourgu, održanoj 24. februara 1997. godine.

 

Herbert PETZHOLD                                                                    Rolv RYSSDAL

Registrar                                                                                   Predsjednik

 

U skladu sa članom 51 stav 2 Konvencije i Pravilom 53 stav 2 Pravila Suda, ovoj presudi su priložena sljedeća izdvojena mišljenja.

(a)   djelimično suprotno mišljenje g. Matschera;

(b)   djelimično suprotno mišljenje g. Morenilla.

 R. R.

H. P.

 

DJELIMIČNO SUPROTNO MIŠLjENjE SUDIJE MATSCHER

Ne mogu da se složim sa većinom u Savjetu u dijelu u kojem je utvrđeno kršenje člana 10.

Iako u potpunosti podržavam ono što je Savjet naveo o predmetu slobode izražavanja, a posebno o važnosti slobode štampe u demokratskom društvu, vjerujem da je Savjet propustio da prizna ograničenja koja ta sloboda povlači, koja su takođe bitna u civilizovanom demokratskom durštvu. Zaista, referenca u drugom stavu člana 10 na “obaveze i odgovornosti” sadržana u slobodi štampe, izgleda da ima malu važnost u pravnoj praksi Suda.

Primjenjujući te principe u ovom predmetu, želim da dam sljedeće mišljenje. Podnosioci  predstavke  su  imali  pravo  da  kritikuju  odluku  Apelacionog  suda u Antwerpenu,  kojom  su  g.  X  dodijeljena  na  čuvanje  njegova  djeca  pošto  su  im  dostupne

objektivne informacije opravdavale najozbiljnije kritikovanje te odluke. Imajući u vidu okolnosti predmeta, bilo je zaista opravdano da se pita kako su sudije o kojima je riječ mogle da donesu takvu odluku.

Ono što smatram pogrešnim u novinskim člancima koji su doveli do odluke kojom se podnosiocima predstavke izriče kazna – iako nominalna – je insinuacija da su sudije koje su donijele takvu odluku promišljeno djelovali zlonamjerno zbog svojih političkih ili ideoloških simpatija i time prekršili svoju obavezu nezavisnosti i nepristrasnosti, sve sa ciljem da bi zaštitili nekoga čije su političke ideje slične onima koje su sudije imale. Ništa ne opravdava takvu insinuaciju, čak i da je bilo moguće da se otkrije da su napadnute sudije imale takva politička mišljenja.

U ovakvim okolnostima, miješanje učinjeno presuđivanjem protiv podnosilaca predstavke je bilo “neophodno” u smislu značenja drugog stava člana 10 i nije bilo neproporcionalno.

 

 DJELIMIČNO SUPROTNO MIŠLjENjE SUDIJE MORENILLA

Nažalost, ne mogu da se saglasim sa zaključkom većine u pogledu kršenja člana 10 Konvencije u ovom predmetu. Po mom mišljenju, presuda belgijskih građanskih sudova protiv podnosilaca predstavke zbog klevete je bila neophodna u demokratskom društvu i odgovarajuća u smislu značenja stava 2 člana 10.  U osporenim presudama - brusselskog prvostepenog tribunal de première instance, Apelacionog suda u Bruxellsu i Kasacionog suda – za tužene, g. De Haes i g. Gijselsa, novinare po zanimanju, utvrđeno je da su djelovali nezakonito. Naređeno im je da plate svakom od četvorice tužilaca - trojici sudija i javnom tužiocu Apelacionog suda u Antwerpenu - po jedan franak u vezi sa nematerijalnom štetom koju su pretrpjeli i da se odluka u potpunosti objavi u nedjeljniku Hum, u kojem su objavili pet članaka između jula i novembra 1986. godine, kritikujući presude koje je donijelo Treće odjeljenje tog suda na način koji su članovi tog odjeljenja opisali kao klevetnički. Tužiocima je dato pravo da se presuda objavi u šest dnevnih novina na trošak podnosilaca predstavke. Odluke koje su kritikovali podnosioci predstavke su donesene u brakorazvodnom postupku u kojem je Apelacioni sud u Antwerpenu dodijelio ocu njegovu djecu na čuvanje uprkos navodima majke da je on počinio incest nad njima i da ih je podvrgao zlostavljanju.
Kao i većina, smatram da osporavana presuda nesumnjivo predstavlja miješanje u pravo podnosilaca predstavke na ostvarivanje njihovog prava na slobodu izražavanja, uključujući pravo na slobodu mišljenja i slobodu prenošenja informacija, što je zagarantovano članom  10  Konvencije.  To  miješanje  je  predviđeno  članom  1382  i  drugim članovima belgijskog Građanskog zakona i teži cilju zaštite ugleda drugih - u ovom slučaju ugleda sudija Odjela Apelacionog suda koji su donijeli presudu - i održavanja autoriteta i nepristrasnost sudstva, što su legitimni ciljevi prema članu 10 stav 2 Konvencije.
Neophodnost presude protiv podnosilaca predstavke u demokratskom društvu je, shodno tome, konačni uslov koji miješanje mora da zadovolji, da bi se smatralo opravdanim u smislu stava 2 člana 10 Konvencije. To je, takođe, jedini osnov za moje suprotno mišljenje u odnosu na većinu, koja smatra da mjera nije bila neophodna niti proporcionalna u svjetlu osnovne uloge štampe u državi vođenoj vladavinom zakona i relevantnosti, u principu, kritike funkcionisanja sistema pravosuđa.
Međutim, po mom mišljenju, predmetni članci sadrže, pored kritike sudskih odluka o starateljstvu nad djecom u brakorazvodnom postupku, i procjene belgijskog sudskog sistema uopšte i političkih mišljenja članova Apelacionog suda u Antwerpenu, čija su imena data kao i detalji prošlosti oca jednog od sudija. Oni su sudijama i javnom tužiocu pripisali političke ideje slične onima koje je imao otac kojem je dodijeljeno starateljstvo. Smatram da su ovi komentari bili veoma napadni prema belgijskom sudstvu i klevetnički prema sudijama i javnom tužiocu. Ove posljednje su namjerno optužili podnosioci predstavke da su donijeli nepravedne odluke zbog svog prijateljstva ili političkih afiniteta sa jednom od strana u postupku i da to predstavlja optužbu zbog zloupotrebe položaja u javnoj službi.
Članci sadrže izraze, kao što su:
“Djeca su se našla u čeljustima slijepe pravde. Incest odobren u Flandersu" ili “većina sudija Trećeg odjela Apelacionog suda, koji su dodijelili starateljstvo notaru, takođe pripada krugovima ekstremno desnog krila. Sudija (YB) je sin krupne zvjerke u žandarmeriji koji je osuđen 1948. godine za kolaboraciju...Jednostavno se desilo da glavni savjetnik Krune (YJ) ima iste političke simpatije kao porodica X" (prvi članak od 26. juna 1986. godine).

"Polovina Flanderije je šokirana takvom iskrivljenom pravdom." "Ova vrsta brutalnog pritiska izgleda da jako dobro “funkcioniše” u sistemu pravde". “Zahvaljujući novim podacima, imamo čak bolju sliku kako često i izdajnički sudovi manipulišu predmetom" (drugi članak od 17. jula 1986. godine). “Jedina garancija naše demokratije, nezavisni sistem pravosuđa, je potresen u samom korijenu" (treći članak od 18.  septembra  1986. godine).

"Preostaje zgražavanje da su sudovi u Antwerpenu odbili da uzmu u obzir ovaj dokaz" (peti članak od 27. novembra 1986. godine).

U drugom predmetu povodom osude novinara i izdavača zbog klevete sudije, koji je sličan predmetnom slučaju, iako u krivičnom postupku, predmet Prager i Oberschlick protiv Austrije (presuda od 26. aprila 1995. godine, serija A br. 131), Sud je naglasio potrebu za određivanjem pravičnog odnosa između uloge štampe u širenju informacija o stvarima od javnog interesa, kao što je funkcionisanje sistema pravosuđa i zaštite prava drugih i “naročite uloge pravosuđa u društvu”, gdje “kao garancija pravde, osnovne vrijednosti u zemlji  vladavine  zakona,  je  da  ona mora da    uživa    povjerenje    javnosti    da    bi    bila uspješna u izvršavanju svojih dužnosti" (stav 34).
Ove osobine slobode štampe ne samo da su kompatibilne sa slobodom izražavanja, nego im je takođe povjerena objektivnost koja se traži da bi se obezbijedilo istinito i ozbiljno izvještavanje o funkcionisanju sistema pravosuđa. S obzirom da je sud u predmetu Prager i Oberschlick naveo "da shodno tome, može da dokaže da je neophodno da zaštiti takvo povjerenje protiv destruktivih napada koji su u osnovi neutemeljeni, posebno u svjetlu činjenice da su kritikovane sudije podvrgnute dužnosti diskrecije koja ih sprečava da odgovore" (ibid.).
U istoj presudi Sud je takođe naveo: "Ocjena ovih faktora je, na prvom mjestu, na državnim organima, koja imaju određeni stepen slobodne procjene pri određivanju postojanja i širine potrebe miješanja u slobodu izražavanja." Međutim, ovaj stepen slobodne procjene je podvrgnut evropskom nadzoru (stav 35). U ispitivanju njene kompatibilnosti sa Konvencijom, Sud mora da uzme u obzir činjenicu da je "štampa jedno od sredstava kojima političari i javno mnjenje može da potvrdi da sudije izvršavaju svoje teške odgovornosti na način koji odgovara cilju zadatka koji im je povjeren" (stav 34).
Po mom mišljenju, odluka o tome kako klasifikovati spomenute izvatke iz osporenih presuda u vezi sa nedostatkom nepristrasnosti sudija i javnog tužioca Apelacionog suda u Antwerpenu i navoda u vezi sa belgijskim sistemom pravosuđa, spada u stepen slobodne procjene domaćih sudova. Izjave koje su dali podnosioci predstavke su činile vrijednosne stavove o političkim idejama sudija i javnog tužioca o kojima je riječ ili o uticaju koje su te ideje i porodično porijeklo imale na gore navedenu presudu. Takvo vrednovanje nije bilo potkrijepljeno dokazima i nije moglo da opravda optužbu za pristrasnost sudija ili prljavu prirodu optužbi ili pokvarenost i zlobu primijenjenih izraza.
Sudske odluke na koje su se žalili nisu bile zasnovane na kritikovanju "objektivne istine" činjenica koje su ustanovljene u brakorazvodnom postupku ili na zakonitosti odluka koje su sudije donijele, nego na navodima koje su članci sadržavali. Bilo kako bilo, novinari su otvorili važna pitanja u vezi sa kritikovanjem funkcionisanja sistema pravosuđa i sud treba da ih razmatra u cjelini i da svojim presudama odluči o njima. Ovaj nedostatak, prema mom mišljenju, ne čini presude zbog klevete nevažećim protiv podnosilaca predstavke, s obzirom da je ta presuda u stvari zasnovana na napadnim izjavama upotrijebljenim u člancima. Ovaj nedostatak vodi do povrede člana 6, što je sud jednoglasno utvrdio.
U striktnom kontekstu osporenih odluka, smatram da je stanovište belgijskih građanskih sudova, da su primijenjeni izrazi i navodi dati u člancima potkopali reputaciju nepristrasnosti sudija koji su donijeli presudu po žalbi, te autoritet i nezavisnost sudstva bili u skladu sa članom 10 stav 2 Konvencije, kao i da je takvom procjenom pruženo obeštećenje tužiocima.