Presuda Evropskog suda za ljudska prava

Presuda je objavljena u "Službenom glasniku RS", br. 85/2011 od 16.11.2011. godine.

DRUGO ODELjENjE 

 
PREDMET ŠORGIĆ protiv SRBIJE
(predstavka broj 34973/06)
PRESUDA
STRAZBUR
3. novembar 2011. godine

 

Ova presuda će postati pravosnažna u okolnostima predviđenim članom 44, stav 2. Konvencije. Moguće su redaktorske promene.

 

U predmetu Šorgić protiv Srbije, Evropski sud za ljudska prava (Drugo odeljenje), na zasedanju veća u sastavu:

Françoise Tulkens, Predsednik,

David Thór Björgvinsson,

Dragoljub Popović,

András Sajó,

Işıl Karakaş,

Guido Raimondi,

Paulo Pinto de Albuquerque, sudije,

i Stanley Naismith, sekretar Odeljenja,

Posle većanja na zatvorenoj sednici 11. oktobra 2011. godine, Donosi sledeću presudu, koja je usvojena tog dana:

POSTUPAK

1. Predmet je formiran na osnovu predstavke (broj 34973/06) protiv Republike Srbije, koju je Sudu prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija"), podneo državljanin Srbije, g. Sava Šorgić (u daljem tekstu: "podnosilac predstavke") 27. jula 2006. godine.

2. Podnosioca predstavke zastupao je g. M. Bjegović, advokat iz Beograda. Vladu Srbije (u daljem tekstu: "Vlada") zastupao je njen zastupnik, g. S. Carić.

3. Podnosilac predstavke žalio se na osnovu člana 6. st. 1. i 13. Konvencije, na dužinu ostavinskog postupka, kao i na sastav sudova u paralelnom parničnom postupku pokrenutom 2000. godine.

4. Predsednik Drugog odeljenja odlučio je 23. marta 2010. godine da Vladu obavesti o predstavci. Takođe je odlučeno da se dopuštenost i osnovanost predstavke razmatraju istovremeno (raniji član 29. stav 3.).

ČINjENICE

I. OKOLNOSTI PREDMETA

5. Podnosilac predstavke rođen je 1962. godine i živi u Sopotu, Srbija.

6. Relevantne činjenice predmeta, kako su ih stranke iznele, mogu se sumirati na sledeći način.

A. Ostavinski postupak

7. Pred Petim opštinskim sudom u Beogradu 22. maja 1995. godine pokrenut je ostavinski postupak. Podnosilac predstavke bio je jedina stranka formalno uključena u ovaj postupak.

8. Peti opštinski sud 14. juna 1995. godine prekinuo je postupak pošto je jedan od naslednika osporio važnost ugovora o doživotnom izdržavanju u vezi sa stanom ostavioca. Ostavinski postupak bi se nastavio pošto ovo pitanje bude rešeno u posebnom parničnom postupku.

9. Supruga ostavioca naknadno je pokrenula izvestan broj postupaka protiv podnosioca predstavke, sina ostavioca, koji je sa svojim ocem zaključio navedeni ugovor o doživotnom izdržavanju (videti stavove 15-33 u daljem tekstu).

10. U vezi sa presudom koja je doneta 2. marta 1999. godine podnosilac predstavke je 14. juna 2000. godine zatražio da se ostavinski postupak okonča (videti stavove 15-17 u daljem tekstu), s obzirom da nije bilo imovine koja bi se delila između naslednika.

11. Supruga preminulog je 15. aprila 2010. godine, a u vezi sa odlukama donetim 13. avgusta 2001. godine i 20. aprila 2006. godine (videti stavove 19, 20 i 25 u daljem tekstu) zatražila nastavak ostavinskog postupka.

12. Podnosilac predstavke se navodno suprotstavio ovom predlogu, navodeći da je relevantni paralelni postupak još u toku (videti stavove 18-33 u daljem tekstu).

13. Ostavinski postupak je nastavljen 7. septembra 2010. godine, ali je ročište od istog datuma odloženo zbog izostanka supruge ostavioca.

14. Sledeće ročište zakazano je za 21. februar 2011. godine. I ovo ročište je međutim odloženo, ovoga puta da bi sud pribavio dodatne informacije o nasledstvu. Podnosilac predstavke, izgleda, nije došao na ovo ročište.

B. Paralelni parnični postupak

1. Prvi krug postupaka

15. Supruga preminulog je protiv podnosioca predstavke podnela tužbu Petom opštinskom sudu 20. septembra 1995. godine. Tražila je da ugovor o doživotnom izdržavanju bude proglašen fiktivnim.

16. Peti opštinski sud 2. marta 1999. godine doneo je presudu protiv tužilje, delom zbog "neodgovarajuće" navedenog pravnog osnova za tužbu.

17. Pošto je potvrđena po žalbi, ova presuda je postala pravosnažna 25. januara 2000. godine.

2. Drugi krug postupaka

18. Supruga ostavioca 15. avgusta 2000. godine podnela je još jednu tužbu protiv podnosioca predstavke Petom opštinskom sudu. Ona je iznela relevantne činjenice i tražila da ugovor o doživotnom izdržavanju bude delom poništen, a delom raskinut.

19. Peti opštinski sud 25. decembra 2000. godine doneo je delimičnu presudu protiv podnosioca predstavke. U njoj je navedeno da jedna polovina spornog stana pripada tužilji kao supruzi ostavioca, a da je preostali deo ugovora o doživotnom izdržavanju, prema tome, ništav. Predsedavajući sudija u ovom predmetu bio je sudija B.

20. Okružni sud u Beogradu je 13. avgusta 2001. godine potvrdio ovu presudu po žalbi i ona je time postala pravosnažna. U veću koje je odlučivalo po žalbi bio je i sudija D.

21. Peti opštinski sud 17. juna 2003. godine raskinuo je preostali deo ugovora, konstatujući da podnosilac predstavke nije propisno izvršavao svoje ugovorne obaveze.

22. Okružni sud u Beogradu 24. marta 2004. godine ukinuo je ovu presudu zbog protivrečnosti izreke i obrazloženja. On, međutim, nije ponudio nikakve smernice za odlučivanje o preostalom delu tužbenog zahteva tužilje u meritumu. Veće koje je odlučivalo po žalbi uključivalo je i sudiju D i sudiju B.

23. Peti opštinski sud je 21. januara 2005. godine ponovo raskinuo preostali deo predmetnog ugovora.

24. Okružni sud u Beogradu je 31. avgusta 2005. godine potvrdio ovu odluku po žalbi i ona je time postala pravosnažna.

25. Vrhovni sud je 20. aprila 2006. godine odbio reviziju podnosioca predstavke, obrazloživši da podnosilac predstavke nije ispunjavao svoje ugovorne obaveze. Veće Vrhovnog suda uključivalo je i sudiju D.

26. Podnosilac predstavke je 12. jula 2006. godine podneo predlog za ponavljanje postupka, koji se, inter alia, odnosio i na nepropisan sastav sudova na ročištima 24. marta 2004. godine i 20. aprila 2006. godine.

27. Peti opštinski sud je 20. septembra 2006. godine odbacio predlog podnosioca predstavke, primenivši Zakonom o parničnom postupku iz 2004. godine (videti član 422. stav 44. u daljem tekstu).

28. Podnosilac predstavke je 9. oktobra 2006. godine podneo zahtev za zaštitu zakonitosti Vrhovnom sudu.

29. Peti opštinski sud je 16. oktobra 2006. godine obavestio podnosioca predstavke da njegov zahtev za zaštitu zakonitosti neće biti razmatran dok se ne donese pravosnažna odluka u vezi sa zahtevom za ponavljanje postupka.

30. Okružni sud u Beogradu je 2. jula 2008. godine ukinuo odluku Petog opštinskog suda od 20. septembra 2006. godine po žalbi, konstatujući da se ima primeniti Zakon o parničnom postupku iz 1977. godine (videti čl. 421.1 i 71.5 u st. 40. i 36. u daljem tekstu, tim redom).

31. Peti opštinski sud 3. decembra 2008. godine ponovo je odbacio podnosiočev zahtev za ponavljanje postupka. Posebno, on je primenio Zakon o parničnom postupku iz 2004. godine i konstatovao, inter alia, da navedeno zakonodavstvo, za razliku od Zakona o parničnom postupku iz 1977. godine, ne predviđa ponavljanje postupka u slučajevima nepropisnog sastava sudova.

32. Neutvrđenog dana nakon toga podnosilac predstavke uložio je žalbu protiv ove odluke.

33. Viši sud u Beogradu, postupajući kao sud drugog stepena umesto ranijeg Okružnog suda, 28. aprila 2010. godine ukinuo je spornu odluku i naložio prvostepenom sudu da ponovo razmotri zahtev podnosioca predstavke. Viši sud je obrazloženje sporne odluke okarakterisao kao nedosledno, ponovo potvrdivši da se ima primeniti Zakon o parničnom postupku iz 1977. godine.

V. Postupak pred Ustavnim sudom

34. Ustavni sud je 22. maja 2008. godine odbacio ustavnu žalbu podnosioca predstavke izjavljenu protiv odluka Petog opštinskog suda, Okružnog suda i Vrhovnog suda od 21. januara 2005. godine, 31. avgusta 2005. godine, odnosno 20. aprila 2006. godine. On je obrazložio da su sve te odluke donete pre usvajanja novog Ustava Srbije u novembru 2006. godine.

35. Neutvrđenog datuma podnosilac predstavke je izgleda podneo još jednu ustavnu žalbu u vezi sa pravičnošću i dužinom postupka pokrenutog po osnovu njegovog zahteva za ponavljanje postupka.

II. RELEVANTNO DOMAĆE PRAVO I PRAKSA

A. Zakon o parničnom postupku iz 1977. godine (objavljen u "Službenom listu Socijalističke Federativne Republike Jugoslavije", br. 4/77, 36/77, 6/80, 36/80, 43/82, 72/82, 69/82, 58/84, 74/87, 57/89, 20/90, 27/90 i 35/91, kao i u "Službenom listu Savezne Republike Jugoslavije", br. 27/92, 31/93, 24/94, 12/98, 15/98 i 3/02)

36. Član 71.5 predviđa, inter alia, da sudija ne može učestvovati u predmetu u kome je već učestvovao u odlučivanju pred nižim sudom.

37. Član 72. stav 1. predviđa da čim sudija sazna za ovaj razlog za izuzeće, on mora da prestane sa radom na tom predmetu i zatraži od predsednika suda da imenuje drugog sudiju umesto njega.

38. Članovi 354. stav 2 (1) i 365. stav 2., inter alia, navode povredu člana 71.5 kao razlog za žalbu koju, čak i ako se žalilac na nju izričito ne poziva, sudovi koji odlučuju po žalbi, uzimaju u obzir po službenoj dužnosti.

39. Članovi 382. stav 1, 383 i 400 stav 1. predviđaju da stranke u sporu mogu izjaviti reviziju Vrhovnom sudu. One to, međutim, mogu učiniti samo protiv pravosnažne presude ili odluke koja ima za rezultat okončanje parnice pred drugostepenom instancom. Članovi 385. stav 1 (1) i 386. dalje predviđaju da se revizija može uložiti ako sastav nižih sudova nije u skladu sa članom 71.5, ali ne navode da ovaj osnov Vrhovni sud uzima u obzir po službenoj dužnosti.

40. Član 421.1, tumačen u vezi sa čl. 427. i 428., predviđa da se će se slučaj završen pravosnažnom sudskom odlukom ponaviti, na zahtev jedne od stranaka, ako član 71.5 nije poštovan.

B. Domaća sudska praksa u vezi sa primenom člana 71.5 Zakona o parničnom postupku iz 1977. godine

41. Savezni sud je 1987. godine, odnosno 1995. godine objasnio da prema članu 71.5 sudija može biti izuzet iz odlučivanja o pravnom sredstvu uloženom protiv same odluke (koja se pobija žalbom) u čijem je donošenju već učestvovao. Ova odredba međutim ne isključuje sudiju da učestvuje u odlučivanju o nekom predmetu u bilo kojoj drugoj situaciji, uključujući i situaciju kad je on inače učestvovao u odlučivanju u predmetu pred nižim sudom (Gzs. 50/87 i Gzs. 36/95).

V. Zakon o parničnom postupku (objavljen u "Službenom glasniku Republike Srbije" - Sl. glasnik RS - broj 125/04)

42. Članovi 66. stav 1 (6), 67 stav 1, 361. stav 2 (1), 372 stav 2, 394. stav 1, 396, 398. stav 1 (1), 399. i 412. stav 1. Zakona o parničnom postupku iz 2004. godine u suštini odgovaraju gore navedenim članovima 71. stav 5, 72. stav 1, 73. stav 1, 354 stav 2 (1), 365 stav 2, 382 stav 1, 383, 385. stav 1 (1), 386. i 400. stav 1. Zakona o parničnom postupku iz 1977. godine.

43. Čl. 378. i 411. predviđaju, inter alia, da drugostepeni i trećestepeni sudovi mogu vratiti predmet ili istom sudiji /veću koje je već učestvovalo u donošenju sporne odluke ili drugom sudiji /veću istog suda.

44. Član 412. stav 4. predviđa da se revizija može takođe uložiti kada je drugostepeni sud već doneo odluku o ponavljanju postupka.

45. Član 422. Zakona o parničnom postupku iz 2004. godine ne predviđa da će se predmet koji je završen pravosnažnom odlukom ponoviti ako sastav sudova nije u skladu sa članom 66. stav 1 (6), što, kao što je gore konstatovano, u suštini odgovara članu 71. stav 5 Zakona o parničnom postupku iz 1977. godine.

46. Zakon o parničnom postupku iz 2004. godine stupio je na snagu 23. februara 2005. godine, čime je stavljen van snage Zakon o parničnom postupku iz 1977. godine.

47. Član 491 stav 1. Zakona o parničnom postupku iz 2004. godine, međutim, predviđa da se Zakon o parničnom postupku iz 1977. godine primenjuje na sve predmete u kojima su prvostepeni postupci završeni pre 23. februara 2005. godine. Član 491. stav 4. Zakona o parničnom postupku iz 2004. godine dalje predviđa, da je u svim predmetima pokrenutim pre navedenog datuma, zakon koji se primenjuje, u vezi sa revizijom, zakon na snazi u relevantnom trenutku.

G. Zakon o vanparničnom postupku (objavljen u "Sl. glasniku RS", br. 25/82, 48/88 i 46/95)

48. Čl. 24. i 121. predviđaju, inter alia, da ako zakonski naslednik ostavioca istakne pitanje u vezi sa sastavom zaostavštine ostavioca, ostavinski sud bi trebalo da ga (je) uputi da pokrene poseban parnični postupak i prekine ostavinski postupak do njegove pravosnažnosti.

PRAVO

I. NAVODNA POVREDA ČLANA 6. STAV 1. KONVENCIJE

49. Podnosilac predstavke se žalio prema članu 6. st. 1. i 13. Konvencije na dužinu ostavinskog postupka, kao i na sastav parničnih sudova u paralelnoj parnici pokrenutoj 2000. godine (videti st. 18 - 25 u gornjem tekstu). U vezi sa ovim drugim, podnosilac predstavke je posebno primetio da su sudije B i D učestvovale u razmatranju njegovog predmeta pred Okružnim sudom i Vrhovnim sudom 24. marta 2004. godine i 20. aprila 2006. godine, iako su oni već odlučivali u istom predmetu u nižim instancama. To je, po mišljenju podnosioca predstavke, predstavljalo povredu zahteva Konvencije da mu sudi "nepristrasan sud" kao i "sud obrazovan na osnovu zakona".

50. Sud smatra da bi obe pritužbe trebalo razmatrati jedino prema članu 6. stav 1. Konvencije (videti Posokhov protiv Rusije, broj 63486/00, stav 39., ECHR 2003-IV, Akdeniz protiv Turske, broj 25165/94, stav 88, 31. maj 2005. godine), koji u relevantnom delu glasi:

"Svako, tokom odlučivanja o njegovim građanskim pravima i obavezama... ima pravo na pravičnu .... raspravu u razumnom roku pred ... nepristrasnim sudom, obrazovanim na osnovu zakona...."

A. Da li su odluke Okružnog suda i Vrhovnog suda od 24. marta 2004. godine, odnosno 20. aprila 2006. godine, odluke koje je doneo "nepristrasni sud" ili sud "ustanovljen u skladu sa zakonu"?

1. Dopuštenost

(a) Argumenti stranaka

51. Vlada je ostala pri stavu da podnosilac predstavke nije iscrpeo sva delotvorna domaća pravna sredstva. On se posebno nije žalio na sastav niti na nepristrasnost Okružnog suda u svojoj reviziji od 24. marta 2004, koju je Vrhovni sud odbio 20. aprila 2006. godine. Dalje, postupak za ponavljanje predmetne parnice još je u toku. U vezi sa ovim drugim, Vlada je dostavila domaću sudsku praksu o ponavljanju parničnog postupka, uključujući i predmete u kojima je odlučivao Vrhovni sud, mada po različitim osnovima u poređenju sa predmetnim postupkom u ovom slučaju.

52. Podnosilac predstavke izneo je da se zahtev za ponavljanje postupka ne može smatrati delotvornim u okviru značenja člana 35. stav 1. Konvencije. Posebno, bez obzira na odluku Višeg suda od 28. aprila 2010. godine, prvostepeni sud bi opet više nego verovatno ponovo potvrdio svoj stav iznet ranije.

(b) Ocena Suda

53. Sud ponavlja da pravilo o iscrpljenosti domaćih pravnih sredstava iz člana 35. stav 1. Konvencije zahteva od podnosilaca predstavke da prvo upotrebe pravna sredstva predviđena domaćim pravnim sistemom, čime se države oslobađaju obaveze da pred Sudom odgovaraju za svoje postupke pre nego što im se ukaže prilika da stvari isprave kroz sopstveni pravni sistem. Ovo pravilo je zasnovano na pretpostavci da domaći sistem pruža delotvorno pravno sredstvo u vezi sa navodnom povredom. Teret dokazivanja je na Vladi, koja tvrdi da sva sredstva nisu iscrpljena, da zadovolji Sud da je delotvorno sredstvo bilo dostupno u teoriji i u praksi u relevantnom trenutku; drugim rečima, da je pravno sredstvo bilo dostupno, da je moglo obezbediti naknadu u vezi sa pritužbama podnosioca predstavke i nudilo realne izglede za uspeh. Kada međutim ovaj teret dokazivanja bude zadovoljen, onda je na podnosiocu predstavke da utvrdi da je pravno sredstvo koje je Vlada ponudila zapravo iscrpljeno ili nije iz nekog razloga bilo odgovarajuće i delotvorno u posebnim okolnostima predmeta ili da su postojale posebne okolnosti koje ga oslobađaju ovog zahteva (videti Mirazović protiv Bosne i Hercegovine (odluka), broj 13628/03, 6. maj 2006. godine).

54. Dalje se podseća da se ponavljanje predmeta koji je završen pravosnažnom sudskom odlukom obično ne može smatrati delotvornim sredstvom u okviru značenja člana 35. stav 1. Konvencije (videti, među mnogim drugim, Josseline Riedl-Riedenstein i drugi protiv Nemačke (odluka), broj 48662/99, 22. januar 2002. godine), ali da situacija može biti drugačija ako može da se utvrdi da se prema domaćem pravu takav zahtev može zaista smatrati delotvornim (videti K.S. i K.S. AG protiv Švajcarske, broj 19117/91, odluka Komisije od 12. januara 1994. godine, Odluke i izveštaji (DR) 76-A, str. 70).

55. Najzad, više puta je priznato da je brzina domaćeg postupka relevantna da bi se dato pravno sredstvo moglo smatrati delotvornim i da je neophodno da se iscrpi u smislu člana 35. stav 1. Konvencije (videti, na primer, Mitap i Müftüoğlu protiv Turske, broj 15530/89 i 15531/89, odluka Komisije od 10. oktobra 1991. godine, DR 72, str. 169; videti takođe pozivanje na navedenu odluku u predmetu Selmouni protiv Francuske, broj 25803/94, odluka Komisije od 25. novembra 1996. godine, DR 88-3, str. 55). Zaista, prekomerna dužina domaćeg postupka može predstavljati posebnu okolnost koja bi oslobodila podnosioce predstavke obaveze iscrpljivanja domaćih pravnih sredstava koja imaju na raspolaganju (videti X. protiv Savezne Republike Nemačke, broj 6699/74, odluka Komisije od 15. decembra 1977. godine, DR 11, p. 24; i Okpisz protiv Nemačke (odluka), broj 59140/00, 17. jun 2003. godine).

56. Ako se vratimo na ovaj predmet, Sud primećuje da je odlukom Okružnog suda od 24. marta 2004. godine sporna odluka od 17. juna 2003. godine samo ukinuta, a predmet vraćen Petom opštinskom sudu na ponovno razmatranje. Podnosilac predstavke nije prema tome mogao postaviti pitanje svojih pritužbi u vezi sa prethodnim u reviziji koju je kasnije uložio, pri čemu se podrazumeva da su relevantna pravila parničnog postupka predviđala da se ta žalba mogla uložiti samo protiv pravosnažne presude ili odluke koja ima za rezultat okončanje parnice u drugom stepenu (videti stav 39. u gornjem tekstu). U vezi sa zahtevom podnosioca predstavke za ponavljanje postupka, Sud primećuje da iako u posebnim okolnostima ovog predmeta taj zahtev nije bez svih izgleda za uspeh, postupak pokrenut na osnovu njega je u toku još od 12. jula 2006. godine. Više od pet godina i uz dva vraćanja predmeta nižem sudu, predmet se trenutno ponovo razmatra pred prvostepenim sudom uz male šanse da će u skorije vreme biti doneta pravosnažna odluka (videti stav 44. u gornjem tekstu). Najzad, izgleda da ni samim domaćim sudovima nije jasno koji se od dva Zakona o parničnom postupku primenjuje u predmetu podnosioca predstavke (videti st. 27-33 u gornjem tekstu).

57. S obzirom na gore navedeno, kao i na citiranu praksu ovog Suda, dvostruka primedba Vlade da delotvorna domaća sredstava nisu iscrpljena mora se odbaciti.

58. Sud dalje konstatuje da predmetne pritužbe nisu očigledno neosnovane u okviru značenja člana 35. stav 3. Konvencije. One takođe nisu nedopuštene po bilo kom drugom osnovu. Pritužbe se zbog toga moraju proglasiti dopuštenim.

2. Osnovanost

(a) Argumenti stranaka

59. Vlada je tvrdila da nije bilo povrede člana 6. stav 1. Konvencije. Prvo, predmetni domaći sudovi su osnovani u skladu sa zakonom, naime nijedan sudija koji se pominje nije učestvovao u donošenju odluke o pravnom sredstvu podnetom protiv same odluke u čijem je donošenju učestvovao. Drugo, sporni parnični postupak u vezi sa delimičnim poništajem predmetnog ugovora trebalo bi razdvojiti od postupka u vezi sa kasnijim raskidom njegovog preostalog dela, kao i, zapravo, učešće sudija u svakom od ovih postupaka. Treće, neki sudovi u Srbiji imaju nedovoljan broj sudija, zbog čega zakon široko predviđa da drugostepeni i trećestepeni sudovi mogu vratiti predmet ili istom sudiji /veću koje je već učestvovalo u donošenje sporne odluke ili drugom sudiji/veću istog suda. Četvrto, sama činjenica da je sudija uključen u drugi postupak u vezi sa istim strankama ne može sama po sebi dovesti do osnovanih sumnji u njegovu nepristrasnost.

60. Podnosilac predstavke je ponovo potvrdio svoje pritužbe.

(b) Ocena Suda

(i) U vezi sa pitanjem da li su sudovi bili "ustanovljeni u skladu sa zakonom"

61. Sud podseća da "zakon", u okviru značenja člana 6. stav 1. Konvencije, obuhvata ne samo zakonodavstvo koje predviđa osnivanje i nadležnost sudskih organa (videti, inter alia, Lavents protiv Latvije, broj 58442/00, stav 114., 28. novembar 2002. godine), već i sve druge odredbe domaćeg prava koje, ako se prekrše, čine učešće jednog ili više sudija, u odlučivanju u slučaju, neregularanim (videti Gorguiladzé protiv Gruzije, broj 4313/04, stav 68., 20. oktobar 2009. godine, i Pandjikidzé i drugi protiv Gruzije, broj 30323/02, stav 104., 27. oktobar 2009. godine).

62. Drugim rečima, izraz "ustanovljen u skladu sa zakonom" pokriva ne samo zakonsku osnovu za samo postojanje "tribunala," nego i pridržavanje posebnih pravila koja regulišu sud (videti Sokurenko i Strygun protiv Ukrajine, br. 29458/04 i 29465/04, stav 24., 20. jul 2006. godine) i sastav veća u svakom predmetu (videti Buscarini protiv San Marina (odluka), broj 31657/96, 4. maj 2000. godine).

63. Sud dalje podvlači da, u načelu, povreda domaćih zakonskih odredbi u vezi sa obrazovanjem i nadležnošću sudskih organa predstavlja povredu člana 6. stav 1. Sud prema tome može razmatrati da li je domaći zakon poštovan s tim u vezi. Međutim, s obzirom na opšte načelo da je prvenstveno na domaćim sudovima da tumače odredbe domaćeg prava, Sud smatra da on ne može dovoditi u pitanje njihovo tumačenje ukoliko nije došlo do flagrantne povrede domaćeg prava (videti DMD GROUP, a.s. protiv Slovačke, broj 19334/03, stav 61, 5. oktobar 2010. godine).

64. Ako se vratimo na predmetni slučaj, Sud primećuje da je, kao što je Vlada tvrdila i dokumentovala doslednom i dugogodišnjom praksom domaćih sudova, član 71. stav 5. Zakona o parničnom postupku iz 1977. godine predviđao da sudija može jedino biti izuzet iz odlučivanja o pravnom sredstvu podnetom protiv same odluke u čijem je donošenju već učestvovao (videti st. 18 - 25, 30, 33, 36. i 41. u gornjem tekstu). Pošto, ni sudija B, ni sudija D, 24. marta 2004. godine, odnosno 20. aprila 2006. godine, nisu bili u toj poziciji (videti st. 21, 22, 24. i 25. u gornjem tekstu), Sud ne može a da ne zaključi da je predmetni sastav veća Okružnog suda i Vrhovnog suda bio "ustanovljen prema zakonu" u smislu člana 6. stav 1. Konvencije.

65. Shodno tome proizlazi da nije bilo povrede člana 6. stav 1. Konvencije s tim u vezi.

(ii) U vezi sa pitanjem da li su sudovi bili "nepristrasni"

66. Prema utvrđenoj praksi Suda, nepristrasnost označava nepostojanje predrasude ili naklonosti, a njeno postojanje ili slično može se proveriti na razne načine. Kod procene na osnovu subjektivnog pristupa može se pokušati sa utvrđenjem ličnog ubeđenja ili interesa datog sudije u određenom slučaju, a na osnovu objektivnog pristupa, odlučujuće je utvrđivanje da li je sudija u pitanju ponudio dovoljno garancija za isključenje svake opravdane sumnje u tom smislu. U vezi sa ovim drugim testom, odlučujuće je to da li, potpuno nezavisno od ličnog ponašanja jednog sudije, postoje činjenice koje se mogu utvrditi, a koje dovode u sumnju sudsku nepristrasnost. Tačka gledišta onih koji vode parnicu je važna, ali nije odlučujuća; ono što je odlučujuće je da li se neka bojazan u tom smislu može uzeti kao objektivno opravdana (videti, među mnogim drugim autoritetima, Kyprianou protiv Kipra [VV], broj 73797/01, stav 118., ECHR 2005-XIII, i Micallef protiv Malte [VV], broj 17056/06, st. 93-96, ECHR 2009-...). Zaista, čak i izgled može biti od važnosti ili, drugim rečima, "pravda se ne sme samo sprovoditi, već se mora i videti da je sprovedena" (videti De Cubber protiv Belgije, presuda od 26. oktobra 1984. godine, serija A broj 86, stav 26.; i Mežnarić protiv Hrvatske, broj 71615/01, stav 32., 15. jul 2005. godine).

67. Primenjujući subjektivni test, Sud je dosledno utvrđivao da se lična nepristrasnost jednog sudije mora pretpostaviti sve dok ne postoji suprotan dokaz (videti Kyprianou, stav 119. i Micallef, stav 94., oba predmeta citirana u gornjem tekstu), dok u vezi sa objektivnom proverom, sama činjenica da je jedan sudija uključen u drugi postupak u vezi sa istim strankama nije sama po sebi dovoljna da dovede do opravdanih sumnji u njegovu nepristrasnost (videtiAnguelov protiv Bugarske (odluka), broj 45963/99, 14. decembar 2004. godine).

68. Ako se vratimo na predmetni slučaj, primenivši subjektivni test, Sud primećuje da podnosilac predstavke nije naveo nikakav dokaz da obori pretpostavku da su predmetne sudije bile nepristrasne. Činjenica da se one nisu same izuzele iz predmetnog parničnog postupka u drugoj i trećoj instanci, posle ranijeg učešća u tom postupku, ne predstavlja dovoljan dokaz (videti, mutatis mutandis, Sofri i drugi protiv Italije (odluka), broj 37235/97, ECHR 2003-VIII; Bracci protiv Italije, broj 36822/02, stav 52., 13. oktobar 2005. godine; i Previti protiv Italije (odluka), broj 45291/06, stav 258., 8. decembar 2009. godine). Dalje je primećeno da su predmetna veća, uključujući i predmetne sudije, obrazložila razloge za svoje odluke, i pokazala da nema naklonosti u korist ili na štetu neke od stranaka u postupku (suprotno Kyprianou, citiran u gornjem tekstu, stav 130., i, mutatis mutandis, odnosni predmetPanovits protiv Kipra, broj 4268/04, st. 96 - 100, 11. decembar 2008. godine).

69. U vezi sa objektivnim testom, Sud primećuje da je 25. decembra 2000. godine sudija B učestvovao u odluci o delimičnom poništenju ugovora o doživotnom izdržavanju, koja je postala pravosnažna 13. avgusta 2001. godine (videti st. 19. i 20. u gornjem tekstu). Postupak se zatim nastavio u vezi sa preostalim delom spornog ugovora, koji je i sam raskinut presudom Petog opštinskog suda od 17. juna 2003. godine (videti stav 21. u gornjem tekstu). Sudija B je 24. marta 2004. godine učestvovao u donošenju odluke da se ova presuda po žalbi ukine (videti stav 22. u gornjem tekstu). U takvim okolnostima, Sud primećuje da su se odluke od 25. decembra 2000. godine i 24. marta 2004. godine naizgled odnosile na različita pitanja, tj. na delimično poništenje ugovora sa jedne strane i raskid ugovora u preostalom delu, s druge strane. Međutim, predmetne odluke su se oba puta oslonile na iste međusobno povezane činjenice u vezi sa složenim odnosom ostavioca sa sinom i suprugom, i u suštini su se bavile istim prvobitnim zahtevom kojim je supruga tražila sveobuhvatno utvrđivanje njenih interesa proisteklih iz ovog konteksta (videti, mutatis mutandis, Fatullayev protiv Azerbejdžana, broj 40984/07, stav 139., 22. april 2010. godine). Štaviše, dok je odluka od 25. decembra 2000. godine bila jasno doneta delom protiv interesa podnosioca predstavke, odlukom od 24. marta 2004. godine nije izrečeno kako bi trebalo da se odluči o preostalom delu zahteva tužilje. Uzimajući u obzir celokupan kontekst u kom je doneta odluka da se ukine ranija odluka iz tehničkih razloga i činjenicu da njome nije pravosnažno odlučeno u korist podnosioca predstavke, ne može se ni opravdano tvrditi da je sudija B jednom presudio protiv podnosioca predstavke, a jednom u skladu sa njegovim interesom. Najzad, Sud konstatuje da je sudija D učestvovao u donošenju navedene odluke Okružnog suda od 24. marta 2004. godine, kojom se određuje vraćanje predmeta na nižu instancu, kao i odluke Vrhovnog suda od 20. aprila 2006. godine, kojom je revizija podnosioca predstavke odbijena, i da su se obe odluke odnosile na raskid preostalog dela predmetnog ugovora (videti st. 21, 22 i 25 u gornjem tekstu).

70. Proizlazi da u vezi sa odlukom od 24. marta 2004. godine i, a fortiori, odlukom od 20. aprila 2006. godine, mogu postojati opravdane sumnje u odsustvo nepristrasnosti navedenih sudija, odnosno, i, dalje, da se te sumnje mogu smatrati objektivno opravdanim.

71. Prema tome, došlo je do povrede člana 6. stav 1. Konvencije s tim u vezi.

B. U vezi sa dužinom ostavinskog postupka

1. Dopuštenost

(a) Saglasnost ratione materiae

72. Po mišljenju Suda, iako Vlada nije stavila primedbu u vezi sa njegovom nadležnošću ratione materiae, ovo pitanje i pored toga zahteva da bude razmatrano (videti, mutatis mutandis, Blečić protiv Hrvatske [VV], broj 59532/00, stav 67., ECHR 2006-III).

73. Sud primećuje u vezi sa ovim da se i sporni ostavinski postupak i paralelni parnični postupci u suštini odnose na isto pitanje, tj. raspolaganje imovinom ostavioca u kontekstu osporene važnosti predmetnog ugovora o doživotnom izdržavanju.

74. Prema tome, proizlazi da, uprkos prekidu do okončanja paralelnih parničnih postupaka, i sam ostavinski postupak, kao i navedeni parnični postupci, spadaju u okvire člana 6. stav 1. Konvencije.

(b) Iscrpljenost domaćih pravnih sredstava

75. Vlada je istakla da se podnosilac predstavke uopšte nije žalio pred Ustavnim sudom u vezi sa dužinom predmetnog ostavinskog postupka.

76. Sud podseća da je već utvrdio da bi ustavnu žalbu trebalo u načelu smatrati delotvornim domaćim pravnim sredstvom, u smislu člana 35. stav 1. Konvencije, u odnosu na sve predstavke protiv Srbije podnete počev od 7. avgusta 2008. godine (videti Vinčić i drugi podnosioci predstavke protiv Srbije, broj 44698/06 itd., stav 51., 1. decembar 2009. godine). On ne vidi nijedan razlog da u predmetnom slučaju donese drugačiju odluku.

77. S obzirom na gore navedeno i na činjenicu da je podnosilac predstavke podneo svoju pritužbu Sudu 27. jula 2006. godine, proizlazi da se primedba Vlade mora odbiti.

(v) Zaključak

78. Sud dalje konstatuje da ova pritužba nije očigledno neosnovana u okviru značenja člana 35. stav 3. Konvencije. Ona takođe nije nedopuštena po nekom drugom osnovu. Pritužba se zbog toga mora proglasiti dopuštenom.

2. Osnovanost

(a) Argumenti stranaka

79. Vlada je iznela da je Peti opštinski sud odlučio da prekine ostavinski postupak na osnovu relevantnog domaćeg prava i da je kasnije naložio njegov nastavak kada je to situacija zahtevala. Ostavinski postupak, pre i posle njegovog prekida, ne bi mogao da se smatra prekomerno odugovlačenim, a paralelne parnične postupke ne karakterišu neki značajni periodi sudske neaktivnosti. Najzad, Vlada je konstatovala da je podnosilac predstavke koristio mnoge puteve za dobijanje nadoknade, čime je doprineo dužini spornog postupka, i tvrdila da kako se on ne može kriviti za korišćenje svojih procesnih prava prema domaćem pravu, ni Državu ne bi trebalo kriviti za njegove neizbežne posledice u vezi sa kašnjenjem.

80. Podnosilac predstavke ovo nije komentarisao.

(b) Relevantna načela

81. Sud ponavlja da se opravdanost dužine postupka mora ceniti u svetlu okolnosti predmeta i pozivanjem na sledeće kriterijume: složenost predmeta, ponašanje podnosioca predstavke i relevantnih organa i od koje je važnosti predmet spora za podnosioca predstavke (videti među mnogim drugim autoritetima, Frydlender protiv Francuske [VV], broj 30979/96, stav 43., ECHR 2000-VII; Humen protiv Poljske [VV], broj 26614/95, stav 60., bez izveštaja, i Comingersoll S.A. protiv Portugala [VV], broj 35382/97, ECHR 2000-IV; Philis protiv Grčke (broj 2), presuda od 27. juna 1997. godine, Izveštaji o presudama i odlukama 1997-IV, stav 35.).

82. Dalje, ponovljeno razmatranje jednog predmeta posle vraćanja na nižu instancu može samo po sebi otkriti ozbiljan nedostatak u pravosudnom sistemu Tužene države (videti, na primer, Pavlyulynets protiv Ukrajine, broj 70767/01, stav 51., 6. septembar 2005. godine).

(v) Period koji se uzima u obzir

83. Sud primećuje da je predmetni ostavinski postupak pokrenut 22. maja 1995. godine i da je još u toku pred prvom instancom (videti st. 7 - 14. u gornjem tekstu). Pošto je Tužena država ratifikovala Konvenciju 3. marta 2004. godine, on je prema tome u nadležnosti Suda ratione temporis više od sedam godina.

84. Dalje, Sud podseća da se, kako bi se utvrdila razumnost kašnjenja na koje se podnosilac žali, mora uzeti u obzir i stanje predmeta na dan ratifikacije (videti, mutatis mutandis, Styranowski protiv Poljske, presuda od 30. oktobra 1998. godine, Izveštaji 1998-VIII) i konstatuje da 3. marta 2004. godine predmetni postupak već bio u toku skoro devet godina.

85. Najzad, Sud primećuje da je sporni ostavinski postupak bio obustavljen između 14. juna 1995. godine i 7. septembra 2010. godine, do okončanja paralelnih parničnih postupaka. Međutim, pošto se svi ovi postupci odnose na isto osnovno pitanje (videti, mutatis mutandis, Cravcenco protiv Moldavije, broj 13012/02, stav 49., 15. januar 2008. godine), tj. imovinu ostavioca, i pošto su oni neosvojivo međusobno povezani, Sud će takođe razmatrati vođenje paralelnih parničnih postupaka između 3. marta 2004. godine i 7. septembra 2010. godine.

(g) Ocena Suda

86. Sud konstatuje da je na dan stupanja Konvencije na snagu u odnosu na Srbiju ostavinski postupak već bio prekinut, ali da drugi krug paralelnih parničnih postupaka nije bio završen po žalbi. Posle vraćanja na nižu instancu i novih odluka donetih u prvoj i drugoj instanci, do 20. aprila 2006. godine, Vrhovni sud je odbacio dalju reviziju podnosioca predstavke (videti st. 7 - 14. i 18 - 25. u gornjem tekstu).

87. Podnosilac predstavke je 12. jula 2006. godine podneo predlog za ponavljanje gore navedenog postupka. Do 28. aprila 2010. godine ovaj predlog je dva puta odbačen u prvoj instanci, a ove odluke su dva puta ukidane po žalbi. Počev od 28. aprila 2010. godine, prema tome, predlog podnosioca predstavke opet je u toku pred prvom instancom, očigledno bez ikakvih relevantnih procesnih pomaka (videti st. 26 - 33).

88. Ostavinski postupak nastavljen je 7. septembra 2010. godine, izgleda bez daljeg čekanja na ishod zahteva podnosioca predstavke za ponavljanje postupka. U tim okolnostima ostaje nejasno zašto sud pred kojim je vođena ostavinska rasprava to nije ranije uradio, tj. posle donošenja odluke Vrhovnog suda od 20. aprila 2006. godine. Dalje, primećuje se da su za 7. septembar 2010. godine bila planirana dva ročišta, ali su oba naknadno odložena (videti st. 7 - 14 i 25 u gornjem tekstu).

89. Najzad, ponašanje podnosioca predstavke nije doprinelo procesnom kašnjenju na koje se žali, između 15. aprila 2010. godine i 7. septembra 2010. godine (videti st. 11 - 13 u gornjem tekstu), jer se podrazumeva da prema praksi Suda, podnosilac predstavke ne može da se krivi što je u potpunosti iskoristio pravna sredstva koja mu pruža domaći zakon u odbrani svojih interesa (videti Nankov protiv Bivše Jugoslovenske Republike Makedonije, broj 26541/02, stav 47., 29. novembar 2007. godine). Isto tako, međutim, iako je uvek na državama ugovornicama da organizuju svoje pravosudne sisteme na takav način da njihovi sudovi garantuju svakome pravo na odlučivanje o pravima i obavezama "u razumnom roku" (videti, među drugim autoritetima, G. H. protiv Austrije, broj 31266/96, stav 20., 3. oktobar 2000. godine), ova obaveza se ne može tumačiti tako da se kašnjenja koja nastanu zbog toga što je podnosilac predstavke koristio razna pravna sredstva mogu pripisati njima.

90. S obzirom na kriterijume utvrđene u svojoj njegovoj praksi (videti st. 81 i 82. u gornjem tekstue) i relevantne činjenice ovog predmeta, uključujući i njegovu relativnu jednostavnost, kao i ponašanje stranaka i državnih organa, Sud smatra da dužina postupka na koju se podnosilac predstavke žali nije ispunila zahtev razumnog roka.

91. Prema tome, došlo je do povrede člana 6. stav 1. Konvencije.

II. PRIMENA ČLANA 41. KONVENCIJE

92. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. U vezi sa blagovremenošću zahteva podnosioca predstavke

93. Vlada je iznela da je zahtev podnosioca predstavke za pravično zadovoljenje neblagovremen.

94. S tim u vezi Sud konstatuje da je 22. novembra 2010. godine Sekretarijat potvrdio prijem, inter alia, zahteva podnosioca predstavke za pravično zadovoljenje, koji je predat pošti 12. novembra 2010. godine. On je dalje primetio da je zahtev dostavljen van roka koji je utvrđen dopisom od 27. septembra 2010. godine, ali je i obavestio podnosioca predstavke da je, zbog toga što je i on sa zakašnjenjem primio raniju prepisku Suda, Predsednik veća izuzetno odlučio da uvrsti njegov zahtev u spise predmeta.

95. Dopisom od istog datuma Vlada je obaveštena o gore navedenom i pozvana, inter alia, da dostavi komentar u vezi sa suštinom zahteva podnosioca predstavke za pravično zadovoljenje.

96. S obzirom na gore navedeno, kao i na odredbe Pravila 60 Poslovnika Suda, primedba Vlade se mora odbiti.

B. Šteta

97. Podnosilac predstavke je u predstavci tražio 20.000 evra na ime pretrpljene nematerijalne štete zbog "kršenja predmetnog ugovora".

98. U zapažanjima od 12. novembra 2010. godine podnosilac predstavke je tražio naknadu troškova (kao što je detaljno navedeno u daljem tekstu), ali je konstatovao da će naknadu odnosne "materijalne i nematerijalne štete ... [tražiti pred] ... nadležnim sudom u Beogradu... [,] ... Srbija".

99. Shodno tome, Sud smatra da nema osnova da mu se u ovom delu dodeli bilo kakav iznos.

V. Troškovi

100. Podnosilac predstavke tražio je ukupno 8.110 evra, plus "zakonsku kamatu", za troškove nastale pred domaćim sudovima, kao i za troškove nastale pred Sudom.

101. Vlada je osporila ovaj zahtev, navodeći da nije potkrepljen dokazima.

102. U skladu sa praksom Suda, podnosilac predstavke ima pravo na naknadu troškova samo u onoj meri u kojoj je pokazano da su oni zapravo i neophodno nastali i da su razumni u pogledu iznosa. U konkretnom slučaju, na osnovu dokumenata koje poseduje i gore navedenih kriterijuma, Sud smatra da je opravdano da mu dodeli sumu od 1.000 za pokriće troškova po svim osnovama.

G. Zatezna kamata

103. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

 

 

IZ TIH RAZLOGA, SUD JEDNOGLASNO

1. Proglašava predstavku dopuštenom;

2. Utvrđuje da nije došlo do povrede člana 6. stav 1. Konvencije u vezi sa pitanjem da li su "domaći sudovi ustanovljeni po zakonu";

3. Utvrđuje da je došlo do povrede člana 6. stav 1. Konvencije u vezi sa pravom podnosioca predstavke na nepristrasan sud;

4. Utvrđuje da je takođe došlo do povrede člana 6. stav 1. Konvencije u vezi sa dužinom spornog postupka;

5. Utvrđuje

(a) da bi Tužena država trebalo da isplati podnosiocu predstavke u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije, 1.000 evra (jedna hiljada evra), plus svaki porez koji se može naplatiti na ime troškova postupka, koji će se pretvoriti u srpske dinare po stopi važećoj na dan isplate;

(b) da bi po isteku gore navedena tri meseca do isplate, trebalo platiti običnu kamatu na gore navedeni iznos po stopi koja je jednaka najnižoj kamatnoj stopi Evropske centrale banke uz dodatak od tri procentna poena;

6. Odbija preostali deo zahteva podnosioca predstavke za pravično zadovoljenje.

 

Sastavljeno na engleskom jeziku i dostavljeno u pisanoj formi na dan 3. novembra 2011. godine u skladu sa pravilom 77 st. 2 i 3 Poslovnika Suda.

 

Stanley Naismith
Sekretar	Françoise Tulkens
Predsednik