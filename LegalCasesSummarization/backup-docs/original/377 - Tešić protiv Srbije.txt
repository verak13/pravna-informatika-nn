Presuda Evropskog suda za ljudska prava

Presuda je objavljena u "Službenom glasniku RS", br. 95/2014 od 5.9.2014. godine.

DRUGO ODELjENjE

PREDMETI TEŠIĆ protiv Srbije 
(predstavke br. 4678/07 i 50591/12)

PRESUDA

STRAZBUR 
11. februar 2014. godine

 

Ova presuda će postati pravosnažna u okolnostima utvrđenim u članu 44. stav 2. Konvencije. Ona može biti predmet redaktorskih promena.

 

U predmetu Tešić protiv Srbije, Evropski sud za ljudska prava (Drugo odeljenje), na zasedanju Veća u sastavu:

Guido Raimondi, predsednik

Işıl Karakaş,

Dragoljub Popović,

András Sajó,

Nebojša Vučinić,

Helen Keller,

Egidijus Kūris, sudije,

i Stanley Naismith, Section Registrar,

sekretar Odeljenja,

posle većanja na zatvorenoj sednici 21. januara 2014. godine, izriče sledeću presudu, koja je usvojena tog dana:

POSTUPAK

1. Predmet je formiran na osnovu dve predstavke (br. 4678/07 i 50591/12) protiv Srbije koje je Sudu podnela, prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija") srpska državljanka, gospođa Sofija Tešić (u daljem tekstu: "podnositeljka predstavke"), 29. decembra 2006. godine, odnosno 28. maja 2012. godine.

2. Podnositeljku predstavke je zastupao gospodin M. Dodig, advokat iz Temerina. Vladu Srbije (u daljem tekstu: "Vlada") u početku je zastupao je njen bivši zastupnik gospodin S. Carić, a kasnije vršilac dužnosti zastupnika, gospođa Vanja Rodić.

3. Predstavke br. 4678/07 i 50591/12 odnose se na krivični i parnični postupak povodom klevete, koje je protiv podnositeljke predstavke pokrenuo njen bivši advokat, i na razne pritužbe podnositeljke predstavke s tim u vezi.

3. Predstavke su 11. decembra 2012. godine dostavljene Vladi.

ČINjENICE

I. OKOLNOSTI PREDMETA

4. Podnositeljka predstavke je rođena 1934. godine i živi u Ledincu. U decembru 2006. godine njena penzija iznosila je 6.568,30 srpskih dinara, tj. približno 80 evra.

5. Relevantne činjenice predmeta, kako su ih stranke iznele, mogu se sumirati na sledeći način.

A. Krivični postupak i drugi postupci s njim u vezi

6. Opštinski sud u Novom Sadu je 8. aprila 2005. godine, postupajući na osnovu privatne krivične tužbe podnete 10. marta 2003. godine, našao da je podnositeljka predstavke kriva za krivično delo klevete i osudio je kaznom zatvora od šest meseci, uslovno na dve godine (videti stav 35. u daljem tekstu). Takođe je nađeno da je gospođa SN, novinar, kriva za isto krivično delo i određena joj je identična kazna.

7. Opštinski sud je, između ostalog, konstatovao da je 12. decembra 2002. godine "Dnevnik", dnevne novine iz Novog Sada, objavio članak, koji je pripremila gospođa SN na osnovu informacija dobijenih od podnositeljke predstavke, da je njen advokat, gospodin NB, namerno loše zastupao u parničnom predmetu. U članku je izneto da je to kasnije potvrđeno krivičnom prijavom novosadske policije. Opštinski sud je opisao da su tvrdnje podnositeljke predstavke i članak očigledno bez osnova i da im je cilj isključivo da nanesu štetu časti i ugledu gospodina NB, veoma uglednog člana pravne zajednice Novog Sada i bivšeg sudije.

8. Okružni sud u Novom Sadu je 11. januara 2006. godine po žalbi potvrdio ovu presudu i njeno obrazloženje. Podnositeljka predstavke je primila odluku Okružnog suda 19. jula 2006. godine.

9. Podnositeljka predstavke je 16. avgusta 2006. godine podnela zahtev za ponavljanje krivičnog postupka.

10. Posle dva odbijanja, Opštinski sud je 29. jula 2009. godine usvojio predlog podnositeljke predstavke i dozvolio ponavljanje postupka. Podnositeljka predstavke lično i jedan broj svedoka su ponovo saslušani i ponovo su pregledani brojni dokumenti/spisi, ali su konačno, 25. marta 2011. godine, i prvobitna osuda i određena kazna potvrđeni u celini. Obrazloženje Opštinskog suda je takođe ostalo isto. U obrazloženju je, međutim, pojašnjeno da je, iako je policija zaista podnela krivičnu prijavu protiv gospodina NB 15. maja 2002. godine, do 5. jula 2002. godine Opštinsko javno tužilaštvo iz Novog Sada obavestilo podnositeljku predstavke da je njeno formalno odbacivanje zasnovano na važećim rokovima zastarevanja. Podnositeljka predstavke je posle toga pokušala da preuzme krivično gonjenje u predmetu u svojstvu supsidijarnog tužioca, što sudovi u krajnjem ishodu do 30. septembra 2004. godine nisu prihvatili.

11. Apelacioni sud iz Novog Sada je 29. novembra 2011. godine potvrdio presudu Opštinskog suda od 25. marta 2011. godine. Odluka Apelacionog suda je podnositeljki predstavke dostavljena 21. decembra 2011. godine.

12. Podnositeljka predstavke je 19. januara 2012. godine podnela žalbu Ustavnom sudu, žaleći se, između ostalog, zbog ishoda, pravičnosti i dužine krivičnog postupka, kao i zbog navodne povrede njene slobode izražavanja. Postupak po ovoj žalbi je još u toku.

B. Parnični postupak i drugi postupci u vezi sa njim

13. Gospodin NB je 19. decembra 2006. godine podneo odvojenu parničnu tužbu za naknadu štete Opštinskom sudu u Novom Sadu, tvrdeći da je pretrpeo duševnu patnju zbog objavljivanja spornog članka.

14. Opštinski sud je 31. januara 2007. godine delimično presudio u korist gospodina NB i naložio podnositeljki predstavke da mu isplati 300.000 dinara na ime naknade štete, zajedno sa zateznom kamatom i troškovima u iznosu od 94.120 dinara, tj. približno 4.900 evra ukupno.

15. U svom obrazloženju Opštinski sud je našao: (a) da je podnositeljka predstavke već bila osuđena zbog krivičnog dela klevete (videti stav 40. u daljem tekstu); (b) pošto je razmotrio profesionalno ponašanje gospodina NB, da su njene tvrdnje jasno bez osnova; i (v) da je ovo povredilo čast, ugled i dostojanstvo gospodina NB i nanelo mu ozbiljnu duševnu patnju (videti stav 38. u daljem tekstu).

16. Okružni sud u Novom Sadu je 16. aprila 2009. godine odbio žalbu podnositeljke predstavke, i time potvrdio razloge date u prvom stepenu. Podnositeljka predstavke je primila odluku Okružnog suda 30. aprila 2009. godine.

17. Podnositeljka predstavke nije mogla da uloži reviziju Vrhovnom sudu s obzirom na iznos dosuđene štete.

18. Podnositeljka predstavke je 29. maja 2009. godine stoga podnela žalbu Ustavnom sudu. Ova žalba je dopunjena 21. novembra 2009. godine, 27. juna 2011. godine i 25. novembra 2011. godine. Podnositeljka predstavke se žalila zbog povrede prava na slobodu izražavanja, kao i na pravičnost postupka. U vezi sa ovim prethodnim, ona se konkretno pozvala na nesrazmernost iznosa dosuđenog po osnovu naknade štete, i citirala relevantnu praksu Suda u Strazburu (kao, na primer, Tolstoy Miloslavsky protiv Ujedinjenog Kraljevstva, 13. jul 1995. godine, serija A broj 316-B; i Filipović protiv Srbije, broj 27935/05, 20. novembar 2007. godine). Podnositeljka predstavke se, najzad, žalila zbog opasnosti po njen život i zdravlje, kako je opisano u stavovima 30. i 31. u daljem tekstu.

19. Podnositeljka predstavke je 6. avgusta 2009. godine zatražila da Ustavni sud naloži odlaganje izvršenja protiv nje (videti st. 25-29. u daljem tekstu).

20. Opštinski sud je 9. decembra 2009. godine odbacio zahtev podnositeljke predstavke za ponavljanje parničnog postupka, a Viši sud u Novom Sadu je 7. maja 2010. godine potvrdio ovu odluku po žalbi.

21. Podnositeljka predstavke je 27. aprila 2011. godine ponovo zatražila da Ustavni sud naloži odlaganje navedenog izvršenja.

22. Ustavni sud je 15. decembra 2011. godine odbio ustavnu žalbu navodeći, između ostalog, da su sporne odluke donete u skladu sa zakonom, da su bile dobro obrazložene, i da njegova funkcija nije da ocenjuje da li je iznos naknade koji je dosuđen nesrazmeran. Ustavni sud nije pomenuo pritužbu podnositeljke predstavke u vezi sa njenim zdravstvenim stanjem.

23. Izgleda da je podnositeljka predstavke obaveštena o ovoj odluci dopisom Ustavnog suda od 21. decembra 2011. godine, a primila ju je najkasnije do 23. aprila 2012. godine.

V. Izvršni postupak

24. Gospodin NB je 13. jula 2009. godine podneo predlog za izvršenje presude od 31. januara 2007. godine Opštinskom sudu u Novom Sadu.

25. Opštinski sud je 14. jula 2009. godine doneo rešenje o izvršenju kojim je određeno da se dve trećine penzije podnositeljke predstavke prenose svakog meseca na bankarski račun poverioca, dok se sume dosuđene ovom drugom u potpunosti ne isplate (videti stavove 41-43. u daljem tekstu).

26. Navedena odbijanja od mesečnih primanja podnositeljke predstavke počela su od 8. avgusta 2009. godine.

27. U maju 2012. godine mesečna penzija podnositeljke predstavke iznosila je 19.707 dinara, približno 170 evra. Posle odbijanja, podnositeljki predstavke ostajalo je približno 60 evra za život.

28. Do 30. juna 2013. godine podnositeljka predstavke isplatila je ukupno 496.471,10 dinara, tj. približno 4.350 evra. S obzirom na dospelu i buduću kamatu, međutim, ona bi morala da nastavi sa isplatama otprilike još dve godine (videti stavove 44-50. u daljem tekstu).

G. Zdravstveno stanje podnositeljke predstavke

29. Podnositeljka predstavke je bolovala od nekoliko bolesti, uključujući katarakte, progresivnu okularnu hipertenziju, koje su navodno dovele do potpunog gubitka vida u levom oku, anginu pektoris i kliničku depresiju. Pre nekoliko godina joj je takođe ugrađen "pejsmejker", pretrpela je moždani udar i bila joj je potrebna operacija kuka.

30. Podnositeljka predstavke je tvrdila da joj je potrebno najmanje 5.000 dinara mesečno za lekove, tj. približno 44 evra, ali da ona više ne može da priušti da ih kupuje.

D. Ostale relevantne činjenice

31. U vezi sa istim člankom objavljenim 12. decembra 2002. godine, Opštinski sud u Novom Sadu je 21. septembra 2006. godine presudio u korist gospodina NB i naložio gospođi SN, listu "Dnevnik" i Autonomnoj Pokrajini Vojvodina (kao osnivaču navedenih novina) zajedno da plate 300.000 dinara na ime naknade pretrpljene nematerijalne štete, zajedno sa zateznom kamatom i troškovima u iznosu od 55.600 dinara, tj. približno 4.120 evra ukupno. Ovu presudu je po žalbi potvrdio Okružni sud u Novom Sadu 13. decembra 2006. godine.

32. Podnositeljka predstavke je tvrdila da joj je 13. aprila 2013. godine isključeno snabdevanje gasom zbog neprekidne nemogućnosti da plati komunalne usluge.

II. RELEVANTNO DOMAĆE PRAVO, KOMENTARI I PRAKSA

A. Krivični zakon Republike Srbije iz 1977. godine (objavljen u "Službenom glasniku Socijalističke Republike Srbije" - "Službeni glasnik SRS", br. 26/77, 28/77, 43/77, 20/79, 24/84, 39/86, 51/87, 6/89 i 42/89, kao i u "Službenom glasniku Republike Srbije", "Službeni glasnik RS", br. 21/90, 16/90, 26/91, 75/91, 9/92, 49/92, 51/92, 23/93, 67/93, 47/94, 17/95, 44/98, 10/02, 11/02 i 80/02)

33. Relevantne odredbe ovog zakona glase kako sledi:

Član 92.

"Ko za drugog iznosi ili pronosi štogod neistinito što može škoditi njegovoj časti i ugledu, kazniće se novčanom kaznom ili zatvorom do šest meseci.

Ako je delo iz stava 1 ovog člana učinjeno putem štampe, radija, televizije ...[ili drugih sredstava javnog informisanja] ... ili na javnom skupu, učinilac će se kazniti zatvorom do jedne godine...

Ako okrivljeni dokaže istinitost svog tvrđenja ili ako dokaže da je imao osnovanog razloga da poveruje u istinitost onoga što je iznosio ili pronosio neće se kazniti za klevetu, ali se može kazniti za uvredu..., odnosno za omalovažavanje prebacivanjem za krivično delo...

Ko za drugog lažno iznosi ili pronosi da je učinio krivično delo za koje se goni po službenoj dužnosti kazniće se za klevetu iako je imao osnovanog razloga da poveruje u istinitost onog što je iznosio ili pronosio, ukoliko iznošenje ili pronošenje nije učinjeno pod uslovima iz člana 96. stav 2. ovog zakona. Istinitost činjenice da je neko učinio krivično delo za koje se goni po službenoj dužnosti može se dokazati samo pravosnažnom presudom, a drugim dokaznim sredstvima samo ako gonjenje ili suđenje nije moguće ili nije dozvoljeno."

Član 96. st. 1. i 2.

"...Neće se kazniti ko se uvredljivo izrazi o drugome u naučnom, književnom ili umetničkom delu, ozbiljnoj kritici, vršenju službene dužnosti, novinarskog poziva, političke ili druge društvene delatnosti, odbrani nekog prava ili pri zaštiti opravdanih interesa, ako iz načina izražavanja ili drugih okolnosti proizilazi da to nije učinjeno u nameri omalovažavanja.

U slučajevima iz stava 1 ovog člana neće se kazniti ko za drugog iznosi ili pronosi da je učinio krivično delo za koje se goni po službenoj dužnosti iako ne postoji pravosnažna presuda ako dokaže da je imao osnovanog razloga da poveruje u istinitost [ovih pritužbi]..."

B. Krivični zakon Savezne Republike Jugoslavije (objavljen u "Službenom listu Socijalističke Federativne Republike Jugoslavije"- "Službeni list SFRJ", br. 44/76, 46/77, 34/84, 37/84, 74/87, 57/89, 3/90, 38/90, 45/90 i 54/90, kao i u "Službenom listu Savezne Republike Jugoslavije" - "Službeni list SRJ", br. 35/92, 16/93, 31/93, 37/93, 24/94 i 61/01)

34. Relevantne odredbe ovog zakona glase kako sledi:

Član 4.

"Na učinioca krivičnog dela primenjuje se zakon koji je važio u vreme izvršenja krivičnog dela.

Ako je posle izvršenja krivičnog dela izmenjen zakon, jednom ili više puta, primeniće se zakon koji je blaži za učinioca."

Član 51.

"... [S]vrha uslovne osude ... je da se kazna ... za manje društveno opasna dela, ... kad se može očekivati da će upozorenje uz pretnju kazne (uslovna osuda) ... dovoljno [uticati na učinioca] da više vrši [krivična dela]."

Član 52. stav 1.

"Uslovnom osudom sud učiniocu krivičnog dela utvrđuje kaznu i istovremeno određuje da se ona neće izvršiti ako osuđeni za vreme koje odredi sud, a koje ne može biti kraće od jedne ni duže od pet godina (vreme proveravanja)..., ne učini novo krivično delo"

Član 53. stav 4.

"Pri odlučivanju da li će izreći uslovnu osudu sud će, vodeći računa o svrsi uslovne osude, posebno uzeti u obzir ličnost učinioca, njegov raniji život, njegovo ponašanje posle izvršenog krivičnog dela, stepen krivične odgovornosti i druge okolnosti pod kojima je delo učinjeno."

Član 54. st. 1. i 2.

"Sud će opozvati uslovnu osudu ako osuđeni u vreme proveravanja učini još jedno ili više krivičnih dela za koja je izrečena kazna zatvora od dve godine.

Ako osuđeni u vreme proveravanja učini jedno ili više krivičnih dela za koja je izrečena kazna zatvora manja od dve godine ili novčana kazna, sud će, pošto oceni sve okolnosti ..., a posebno srodnost učinjenih krivičnih dela... odlučiti da li će opozvati uslovnu osudu.."

Član 93. stav 2.

"Uslovna osuda briše se iz kaznene evidencije posle jedne godine od kad je proteklo vreme proveravanja ako za to vreme osuđeni ne učini novo krivično delo."

Član 94. stav 3.

"Kad je osuda brisana podaci o toj osudi se ne daju, [osim] sudu, javnom tužilaštvu i organima unutrašnjih poslova u vezi sa krivičnim postupkom koji se vodi protiv lica.... [u pitanju]..."

V. Kasnije krivično zakonodavstvo

35. Skupština Srbije je 2005. godine usvojila novi Krivični zakonik. On je objavljen u "Službenom glasniku RS", broj 85/05, a stupio je na snagu 1. januara 2006. godine, čime je prestao da važi gore navedeni zakonik. Novi Zakonik je predviđao krivično delo klevete, članom 171, ali je predviđao da se počiniocima može odrediti samo novčana kazna, a ne i kazna zatvora.

36. Krivični zakonik iz 2005. godine je izmenjen četiri puta posle toga. Konačno, izmenama usvojenim 2012. godine, koje su objavljene u "Službenom glasniku RS", broj 121/12 i stupile na snagu 1. januara 2013. godine, ukinut je član 171. Krivičnog zakonika iz 2005. godine. Kleveta je tako prestala da bude krivično delo u pravnom sistemu Srbije.

G. Zakon o obligacionim odnosima (objavljen u "Službenom listu SFRJ", br. 29/78, 39/85, 45/89 i 57/89, kao i u "Službenom listu SRJ", broj 31/93)

37. Prema čl. 199. i 200, između ostalog, svako ko je pretrpeo duševnu patnju kao posledicu povrede časti ili ugleda može, u zavisnosti od njenog trajanja i intenziteta, podneti tužbu za novčanu naknadu pred parničnim sudovima i, osim toga, tražiti preduzimanje nekih drugih radnji kojima se "može" pružiti odgovarajuće nematerijalno zadovoljenje.

38. Član 200. stav 2. propisuje, između ostalog, da kada se odlučuje o tačnom iznosu naknade koja će se dosuditi, sudovi moraju da uzmu u obzir sve relevantne okolnosti. Postoji takođe i dugotrajna domaća sudska praksa u smislu da sudovi moraju biti obazrivi da dosuđena naknada ne pogoduje težnjama usmerenim ka profitu kada je reč o zahtevima za naknadu podnetim u vezi sa navodnim povredama nečijeg ugleda (videti, na primer, odluku Vrhovnog suda Jugoslavije, Veza 277/66)D. Zakon o parničnom postupku iz 2004. godine (objavljen u "Službenom glasniku RS", br. 125/04 i 111/09).

D. Zakon o parničnom postupku iz 2004. godine (objavljen u "Službenom glasniku RS", br. 125/04 i 111/09)

39. Član 13. propisuje da je parnični sud vezan pravosnažnom odlukom krivičnog suda u vezi sa pitanjem da li je krivično delo počinjeno, kao i u vezi s krivičnom odgovornošću okrivljenog lica. Oslobađajuća odluka, međutim, ne isključuje mogućnost parnične tužbe za naknadu štete, pošto su uslovi krivične i parnične odgovornosti različiti (videti Komentar Zakona o parničnom postupku, gospodin Svetislav R. Vuković, Poslovni biro, Beograd, 2004, str. 18).

Đ. Zakon o izvršnom postupku iz 2004. godine (objavljen u "Službenom glasniku RS", broj 125/04)

40. Član 156. stav 1. propisuje, između ostalog, da se, u izvršnom postupku može zadržati do dve trećine dužnikove penzije.

E. Zakon o izvršenju i obezbeđenju iz 2011. godine (objavljen u "Službenom glasniku RS", br. 31/11 i 99/11)

41. Član 148. stav 1. ovog Zakona, u relevantnom delu, odgovara suštini člana 156. stav 1. Zakona o izvršnom postupku iz 2004. godine.

42. Prema članu 363. Zakon o izvršenju i obezbeđenju iz 2011. godine stupio je na snagu 18. septembra 2011. godine, a prema članu 358. stav 1. svi izvršni postupci u toku završavaju se na osnovu ovog novog Zakona.

Ž. Zakon o visini stope zatezne kamate iz 2001. godine (objavljen u "Službenom listu SRJ", broj 9/01 i "Službenom glasniku RS", broj 31/11)

43. Član 1. propisuje da se zatezna kamata plaća od datuma dospeća priznatog novčanog zahteva do datuma njegovog izmirenja.

44. Član 2. navodi da se ta kamata obračunava na osnovu zvaničnog indeksa potrošačkih cena plus dodatnih 0,5% mesečno.

45. Član 3. stav 1. tačno utvrđuje način izračunavanja predmetne kamate.

Z. Odluka Ustavnog suda IUz-82/09 od 12. jula 2012. godine, objavljena u "Službenom glasniku RS", broj 73/12

46. Na osnovu ove odluke i počev od 27. jula 2012. godine, Ustavni sud je ukinuo način obračuna kamate utvrđen članom 3. stav 1. Zakona o zateznoj kamati iz 2001. godine.

I. Zakon o zateznoj kamati iz 2012. godine (objavljen u "Službenom glasniku RS", broj 119/12)

47. Član 2. propisuje da se zatezna kamata plaća od datuma dospeća priznatog novčanog zahteva do datuma njegovog izmirenja.

48. Član 3. navodi da se takva kamata obračunava godišnje na osnovu referentne kamatne stope Narodne banke Srbije i uvećava za osam procentnih poena.

49. Ovaj zakon stupio je na snagu 25. decembra 2012. godine čime je Zakon o zateznoj kamati iz 2001. godine prestao da važi.

PRAVO

I. SPAJANjE PREDSTAVKI

50. Sud smatra da, u skladu sa Pravilom 42 stav 1. Poslovnika Suda, predstavke treba spojiti s obzirom na sličnu činjeničnu i pravnu osnovu.

II. NAVODNA POVREDA ČLANA 10. KONVENCIJE

51. Podnositeljka predstavke se žalila na osnovu člana 10. Konvencije zbog povrede njene slobode izražavanja usled krivične osude, kasnije presude zbog klevete u parničnom postupku donete protiv nje, a, takođe, i usled načina izvršenja presude na domaćem nivou koje joj je prouzrokovalo izuzetne finansijske poteškoće, brojne zdravstvene probleme i čak joj ugrozilo i život. Podnositeljka predstavke se dodatno pozvala na članove 3. i 8. Konvencije u ovom kontekstu, kao i na član 1. Protokola broj 1.

52. Kao onaj koji pravno kvalifikuje činjenice svakog predmeta pred njim (videti, na primer, Akdeniz protiv Turske, broj 25165/94, stav 88, 31. maj 2005. godine), Sud smatra da bi ovu pritužbu trebalo prvenstveno razmatrati prema članu 10. Konvencije, koji, u relevantnom delu, glasi kako sledi:

"1. Svako ima pravo na slobodu izražavanja. Ovo pravo uključuje slobodu posedovanja sopstvenog mišljenja, primanja i saopštavanja informacija i ideja bez mešanja javne vlasti i bez obzira na granice..."

2. Pošto korišćenje ovih sloboda povlači za sobom dužnosti i odgovornosti, ono se može podvrgnuti formalnostima, uslovima, ograničenjima ili kaznama propisanim zakonom i neophodnim u demokratskom društvu ... radi ... zaštite ugleda ili prava drugih..."

A. Dopuštenost

1. U vezi sa krivičnim postupkom

53. Vlada je, između ostalog, tvrdila da se pritužba podnositeljke predstavke u vezi sa krivičnim predmetom protiv nje mora odbaciti zbog neiscrpenosti domaćih pravnih lekova, pošto je postupak o ovom pitanju još u toku pred Ustavnim sudom (videti stav 13. u gornjem tekstu).

54. Podnositeljka predstavke je podsetila da je predstavku (broj 4678/07) podnela Sudu 29. decembra 2006. godine, kada se ustavna žalba još uvek nije smatrala delotvornom.

55. Sud podseća da je on dosledno potvrđivao da bi ustavnu žalbu trebalo, u načelu, smatrati delotvornom u okviru značenja člana 35. stav 1. Konvencije u odnosu na predstavke podnete protiv Srbije počev od 7. avgusta 2008. godine (videti Vinčić i drugi protiv Srbije, broj 44698/06 i druge, stav 51, 1. decembar 2009. godine; videti takođe Rakić i drugi protiv Srbije, broj 47460/07 i druge, stav 39, 5. oktobar 2010. godine, i Hajnal protiv Srbije, broj 36937/06, stavovi 122 i 123, 19. jun 2012. godine). Podrazumeva se, međutim, da sve pritužbe koje se odnose na naknadne činjenice, uključujući i postupke i/ili odluke, imaju sopstvene, "nove" datume podnošenja. Sama činjenica da se podnositeljka predstavke pozvala na isti član Konvencije u njenoj predstavci nije dovoljna da bi kasnije pritužbe u vezi s tim članom bile valjane (videti, na primer, Allan protiv Ujedinjenog Kraljevstva(odluka), broj 48539/99, 28. avgust 2001. godine; i Zervakis protiv Grčke (odluka), broj 64321/01, 17. oktobar 2002. godine).

56. S obzirom na gore navedeno, Sud primećuje da je prvobitan krivični postupak pokrenut protiv podnositeljke predstavke prestao da bude relevantan počev od 29. jula 2009. godine, kada je Opštinski sud usvojio predlog podnositeljke predstavke za ponavljanje postupka (videti stav 11. u gornjem tekstu). Kasniji krivični postupak završen je do 29. novembra 2011. godine, znači posle 7. avgusta 2008. godine, a predmet pred Ustavnim sudom je u toku od 19. januara 2012. godine (videti stavove 12. i 13. u gornjem tekstu). U tim okolnostima, preostala pritužba podnositeljke predstavke u vezi sa krivičnim postupkom posle njegovog ponovnog otvaranja je preuranjena i mora se, kao takva, odbaciti prema članu 35. stavovi 1. i 4. Konvencije zbog neiscrpenosti domaćih pravnih lekova.

2. U vezi sa parničnim i izvršnim postupkom

57. Sud primećuje da ova pritužba nije očigledno neosnovana u smislu člana 35. stav 3 (a) Konvencije. On dalje primećuje da nije nedopuštena ni po bilo kom drugom osnovu. Prema tome, ona se mora proglasiti dopuštenom.

B. Osnovanost (u vezi sa parničnim i izvršnim postupkom)

1. Podnesci stranaka

58. Vlada je priznala da je sloboda izražavanja podnositeljke predstavke bila ograničena. Ovo ograničenje je, međutim, bilo u skladu sa važećim domaćim zakonom i težilo je legitimnom cilju zaštite ugleda drugih. Nadležni parnični sudovi su takođe pravilno procenili činjenice i na odgovarajući način primenili relevantne domaće zakone. Tvrdnja podnositeljke predstavke da je njen advokat, gospodin NB, namerno nije pravilno zastupao u parničnom predmetu u toku, je bila činjenična tvrdnja koja nikada nije bila potkrepljena dokazima. Ova tvrdnja, takođe, nije izneta u nekom konstruktivnom društvenom kontekstu, već samo kao izraz ličnog nezadovoljstva podnositeljke predstavke. Dalje, gospodin NB, kao advokat sa praksom, nije mogao ostati pasivan prema takvim ozbiljnim tvrdnjama koje su podrivale samu njegovu egzistenciju. Najzad, Vlada je tvrdila da se ni iznos koji su parnični sudovi dosudili gospodinu NB, koji je u skladu s naknadom štete dosuđene u drugim sličnim slučajevima, ni način kasnijeg izvršenja ne bi mogli smatrati nesrazmernim. Iako je, mora se priznati, penzija podnositeljke predstavke bila mala, to je nije moglo osloboditi obaveze da gospodinu NB isplati znatnu štetu koju mu je nanela. U svakom slučaju, približno jedna trećina ukupne sume glavnice koju je podnositeljka predstavke trebalo da isplati sastojala se od troškova koje je gospodin NB imao tokom parničnog i izvršnog postupka.

59. Podnositeljka predstavke je ponovo potvrdila svoju pritužbu. Ona je dodala da je za članak u novinama odgovorna novinarka i da je ona gospođi SN dala relevantne informacije ali da članak uopšte nije videla pre njegovog objavljivanja. U svakom slučaju, ostaje činjenica da gospodin NB nije adekvatno zastupao podnositeljku predstavke tokom postupka u pitanju. Parnične presude donete protiv podnositeljke predstavke predstavljale su, prema tome, u najboljem slučaju, nesrazmerno mešanje u njenu slobodu izražavanja, posebno imajući u vidu odbitke od penzije određene tokom izvršnog postupka i s obzirom na njeno krajnje teško materijalno i zdravstveno stanje.

2. Ocena Suda

60. Sloboda izražavanja predstavlja jedan od suštinskih temelja demokratskog društva i jedan od osnovnih uslova njegovog napretka i samoispunjenja svakog pojedinca. Shodno stavu 2. člana 10, ona važi ne samo za "informacije" ili "ideje" koje se povoljno primaju ili smatraju neuvredljivim ili ne izazivaju reakcije, već takođe i za one koje vređaju, šokiraju ili uznemiravaju. To su zahtevi pluralizma, tolerancije i otvorenosti bez kojih nema "demokratskog društva". Kao što je utvrđeno članom 10, ova sloboda podleže izuzecima, koji se, međutim, moraju strogo tumačiti, a potreba za ograničenjima se mora ubedljivo utvrditi (videti, među mnogim drugim autoritetima, Mouvement raëlien suisse protiv Švajcarske [VV], broj 16354/06, stav 48, ECHR 2012 (izvodi)). Štaviše, član 10. štiti ne samo suštinu izraženih ideja i informacija, već i način na koji se one prenose (videti, na primer, Oberschlick protiv Austrije (broj 1), 23. maj 1991. godine, stav 57, serija A broj 204).

61. Sud je više puta utvrdio pravo na iznošenje u dobroj veri informacija o pitanjima od javnog interesa, čak i kada je to podrazumevalo štetne izjave o privatnim licima (videti, uz odgovarajuće izmene, Bladet Tromsø i Stensaas protiv Norveške [VV], broj 21980/93, ECHR 1999-III). Mora se, međutim, uzeti u obzir razlika između činjeničnih tvrdnji, sa jedne strane, i vrednosnih sudova, sa druge strane, pošto se postojanje činjenica može dokazati, dok istina vrednosnih sudova nije podložna dokazivanju (videti, na primer, Lingens protiv Austrije, presuda od 8. jula 1986. godine, stav 46, serija A broj 103; i McVicar protiv Ujedinjenog Kraljevstva, broj 46311/99, stav 83, ECHR 2002-III).

62. Priroda i ozbiljnost određene sankcije, kao i "relevantnost" i "dovoljnost" obrazloženja domaćih sudova, su pitanja od posebne važnosti pri ocenjivanju srazmernosti mešanja prema članu 10. stav 2. (videti Filipović, citiran u gornjem tekstu, stav 55.). Iznos svake dosuđene naknade mora na isti način "imati razumno srazmeran odnos prema ... pretrpljenoj ... povredi ...[ugleda] ..." od strane tužioca u pitanju (videti Tolstoy Miloslavsky, citiran u gornjem tekstu, stav 49.; videti takođe Steel i Morris protiv Ujedinjenog Kraljevstva, broj 68416/01, stav 96., ECHR 2005, gde je Sud utvrdio da je "dosuđena naknada štete ... iako relativno umerena prema savremenim standardima ... [bila] ... veoma značajna u poređenju sa skromnim prihodima i sredstvima ... podnosilaca predstavke ..." i, kao takva, predstavljala povredu Konvencije).

63. Ako se vratimo na ovaj predmet, Sud primećuje da su i pravosnažna presuda parničnog suda doneta protiv podnositeljke predstavke i kasnije rešenje o izvršenju bez sumnje predstavljali mešanje u pravo podnositeljke predstavke na slobodu izražavanja. Pošto su oni bili zasnovani na Zakonu o obligacionim odnosima i važećim zakonima o izvršnom postupku, oni su, međutim, takođe bili jasno "propisani zakonom" u smislu člana 10. stav 2. Konvencije (videti st. 38. i 41-43. u gornjem tekstu). Najzad, predmetna presuda, kao i rešenje o izvršenju, doneti su u težnji ka legitimnom cilju, naime "radi zaštite ugleda" drugog lica. Ono što ostaje da se reši, prema tome, je da li je mešanje bilo "neophodno u demokratskom društvu".

64. S tim u vezi Sud primećuje da je naknada štete zajedno sa troškovima dosuđena protiv podnositeljke predstavke iznosila približno 4.900 evra i da je, kao takva, bila jednaka ukupnom iznosu većem od šezdeset mesečnih penzija podnositeljke predstavke izračunatih na osnovu dostupnih informacija od decembra 2006. godine (videti stavove 15. i 5. u gornjem tekstu, tim redom; videti takođe, mutatis mutandis, Koprivica protiv Crne Gore, broj 41158/09, st. 73-75, 22. novembar 2011. godine). Ovaj iznos je takođe bio veoma sličan iznosu dosuđenom u odvojenom parničnom postupku u vezi sa istim pitanjem protiv, između ostalog,"Dnevnika" i Autonomne Pokrajine Vojvodine, kao dva svakako finansijski jača pravna lica (videti stav 32 u gornjem tekstu).

65. Štaviše, iako je tačno da je Opštinsko javno tužilaštvo u Novom Sadu odbacilo krivičnu prijavu policije protiv gospodina NB, i da je podnositeljka predstavke obaveštena o ovom odbacivanju zbog zastarelosti do 5. jula 2002. godine (videti stav 11. u gornjem tekstu), ne može se reći da je njena izjava u odnosu na njenog bivšeg zastupnika bila samo nezaslužen lični napad. Na kraju krajeva, policija je jasno videla neku osnovanost u tim tvrdnjama, a supsidijarno gonjenje od strane podnositeljke predstavke sudovi nisu odbacili do 30. septembra 2004. godine (isto), dosta vremena posle objavljivanja spornog članka 12. decembra 2002. godine (videti, mutatis mutandis, Koprivica, citiran u gornjem tekstu, stav 67, in fine). Štaviše, tvrdnja Vlade da je jasno da je rasprava o profesionalnom ponašanju advokata koji se aktivno bavi advokaturom pitanje koje nema javni značaj je sama po sebi sumnjiva, posebno imajući u vidu ulogu advokata u propisnom sprovođenju postupka.

66. Najzad, ali kao najupečatljivije, Opštinski sud u Novom Sadu je 14. jula 2009. godine doneo rešenje o izvršenju na osnovu kog je trebalo da se dve trećine penzije podnositeljke predstavke prenesu na bankarski račun gospodina NB svakog meseca, dok mu ne budu u potpunosti isplaćene sve dosuđene sume (videti stav 26. u gornjem tekstu), sve ovo uprkos tome da je član 156. stav 1. Zakona o izvršnom postupku iz 2004. godine propisivao da se mogu zadržati do dve trećine dužnikove penzije, čime je jasno ostavljen prostor za uravnoteženiji pristup (videti stav 41. u gornjem tekstu). Navedena odbijanja počela su od 8. avgusta 2009. godine, a do 30. juna 2013. godine podnositeljka predstavke je ukupno isplatila oko 4.350 evra (videti st. 27. i 29. u gornjem tekstu). Bez obzira, imajući u vidu dospelu i buduću kamatu, ona će morati da nastavi sa isplatama još otprilike dve godine (videti stav 29. u gornjem tekstu). U maju 2012. godine mesečna penzija podnositeljke predstavke iznosila je nekih 170 evra. Posle odbijanja, njoj ostaje još oko 60 evra za život i mesečnu kupovinu potrebnih lekova (videti stav 28. u gornjem tekstu). Pošto je oni koštaju oko 44 evra, kako je iznela, a Vlada nikada nije osporila ovu tvrdnju, ona više ne može da ih kupuje (videti stav 31. u gornjem tekstu). Ovo je prema mišljenju Suda posebno nezgodna situacija za starije lice koje boluje od nekoliko ozbiljnih bolesti (videti stav 30. u gornjem tekstu).

67. S obzirom na gore navedeno, Sud nalazi da mešanje u pitanju nije bilo neophodno u demokratskom društvu. Prema tome, došlo je do povrede člana 10. Konvencije.

68. S obzirom na ovakav stav, Sud dalje smatra da takođe nije neophodno da se posebno razmatra dopuštenost ili osnovanost u suštini identičnih pritužbi podnositeljke predstavke na osnovu članova 3. i 8. Konvencije i člana 1. Protokola broj 1.

III. NAVODNE POVREDE ČLANA 6. STAV 1. KONVENCIJE

69. Prema članu 6. stav 1. Konvencije, podnositeljka predstavke se prituživala zbog pravičnosti i dužine krivičnog postupka pre i posle njegovog ponavljanja, pravičnosti i dužine parničnog postupka zbog klevete, i dužine postupka pred Ustavnim sudom pokrenutog 29. maja 2009. godine.

70. Član 6. stav 1, u relevantnom delu, glasi kako sledi:

"Svako, tokom odlučivanja o njegovim građanskim pravima i obavezama ili o krivičnoj optužbi protiv njega, ima pravo na pravičnu ... raspravu u razumnom roku pred nezavisnim i nepristrasnim sudom, obrazovanim na osnovu zakona..."

71. Vlada je osporila dopuštenost, uključujući i po osnovu neiscrpenosti domaćih pravnih lekova, i osnovanost gore navedenih povreda.

A. Ocena Suda u vezi sa krivičnim postupkom (tj. pritužbe iz predstavke broj 4678/07 podnete 29. decembra 2006. godine)

72. Kao što je već konstatovano u gornjem tekstu, Sud je mišljenja da je prvobitni krivični postupak pokrenut protiv podnositeljke predstavke prestao da bude relevantan počev od 29. jula 2009. godine, kada je Opštinski sud dozvolio njegovo ponavljanje (videti st. 57. i 11. u gornjem tekstu, tim redom). Pritužbe podnositeljke predstavke u vezi sa pravičnošću su, prema tome, očigledno neosnovane i moraju se, kao takve, odbaciti u skladu sa članom 35. st. 3 (a) i 4. Konvencije.

73. U vezi sa dužinom krivičnog postupka pre njegovog ponavljanja, Sud primećuje da je Konvencija stupila na snagu u odnosu na Srbiju 3. marta 2004. godine i da je do 19. jula 2006. godine ovaj postupak okončan (videti stav 9. u gornjem tekstu; videti takođe Eckle protiv Nemačke, 15. jul 1982. godine, stav 84, serija A broj 51). Predmet u pitanju je, prema tome trajao otprilike dve godine i četiri meseca u okviru nadležnosti Suda ratione temporis, u kom periodu su optužbe protiv podnositeljke predstavke razmatrane u dva stepena. Proizlazi da je ova pritužba takođe očigledno neosnovana i da se mora odbaciti u skladu sa članom 35. st. 3 (a) i 4 . Konvencije.

74. Ako se, najzad, vratimo na pitanje pravičnosti i dužine krivičnog postupka posle njegovog ponovnog pokretanja, a iz razloga koji su već objašnjeni u st. 56. i 57. u gornjem tekstu, Sud smatra da je ovaj deo predstavke preuranjen (videti stav 13. u gornjem tekstu). On se, prema tome, mora odbaciti prema članu 35. st. 1. i 4. Konvencije zbog neiscrpenosti domaćih pravnih lekova.

B. Ocena Suda u vezi sa parničnim i ustavnim postupkom (tj. pritužbe iz predstavke broj 50591/12 podnete 28. maja 2012. godine)

75. Sud primećuje da se podnositeljka predstavke nije nikada konkretno prituživala pred Ustavnim sudom zbog dužine parničnog postupka zbog klevete (videti stav 19. u gornjem tekstu). Ova pritužba se, prema tome, posebno imajući u vidu datum njenog podnošenja, mora odbaciti na osnovu člana 35. stavovi 1. i 4. Konvencije zbog neiscrpenosti domaćih pravnih lekova (videti Vinčić, citiran u gornjem tekstu, stav 51; videti takođe stav 56. u gornjem tekstu).

76. U vezi sa dužinom postupka pred Ustavnim sudom, podseća se da se opravdanost ovog postupka mora ceniti u svetlu posebnih okolnosti predmeta, posebno imajući u vidu njegovu složenost, ponašanje stranaka, i važnost predmetnih pitanja za podnositeljku predstavke (videti, na primer, Šikić protiv Hrvatske, broj 9143/08, stav 35, 15. jul 2010. godine). Dalje se podrazumeva da je zbog uloge zaštitnika Ustava, za Ustavni sud posebno neophodno da ponekad uzme u obzir i druge stvari, a ne samo puki hronološki redosled prema kome se predmeti unose na spisak, kao što je priroda predmeta i njegov značaj u političkom i društvenom smislu (videti Šikić protiv Hrvatske, broj 9143/08, stav 37., 15. jul 2010. godine). Ako se vratimo na predmetno pitanje, Sud primećuje da je sporni postupak pokrenut 29. maja 2009. godine (videti stav 19. u gornjem tekstu). Nešto posle dve i po godine, 21. decembra 2011. godine, podnositeljka predstavke je obaveštena o usvajanju odluke u njenom predmetu, iako izgleda da joj je sama odluka dostavljena do 23. aprila 2012. godine (videti stav 24. u gornjem tekstu). Najzad, ustavna žalba podnositeljke predstavke imala je određenu složenost, a sama podnositeljka predstavke je više puta dopunila prvobitnu ustavnu žalbu dodatnim podnescima (videti st. 19, 20. i 22. u gornjem tekstu). U takvim okolnostima, s obzirom da je odnosni parnični postupak zbog klevete trajao približno dve godine i četiri meseca (videti st. 14-17. u gornjem tekstu) i uprkos godinama podnositeljke predstavke i ozbiljnosti predmetnog pitanja za nju, Sud može samo da odbaci ovu pritužbu kao očigledno neosnovanu u skladu sa članom 35. st. 3 (a) i 4. Konvencije (uporediti po sličnosti i razlici sa, na primer, Nikolac protiv Hrvatske, broj 17117/06, stav 17, 10. jul 2008. godine, Butković protiv Hrvatske, broj 32264/03, stav 27, 24. maj 2007. godine, i Šikić, citiran u gornjem tekstu, stav 37, gde je Sud našao povrede zahteva razumnog roka sadržanog u članu 6. stav 1. Konvencije u hitnim slučajevima u vezi sa radnim i stambenim sporovima; ustavni postupci u njima su trajali otprilike tri godine i četiri meseca, tri godine i šest meseci, odnosno tri godine i devet meseci, i s obzirom na prethodni parnični postupak trajali su u globalu otprilike sedam godina, šest i po godina, odnosno pet godina u okviru nadležnosti Suda ratione temporis).

IV. OBAVEZE PREMA ČLANU 34. KONVENCIJE

77. Podnositeljka predstavke je primetila da njen bivši advokat, koji ju je zastupao pred Sudom pre gospodina Dodiga, dva puta nije dobio prepisku Suda upućenu na njegovu kancelariju. Podnositeljka predstavke je tvrdila da je Tužena država imala sve razloge da učestvuje u ovom mešanju, nadajući se da bi Sud zaključio da je ona izgubila interes za predstavku u Strazburu.

78. S tim u vezi Vlada nije dala nikakav komentar.

79. Član 34 . Konvencije propisuje sledeće:

"Sud može da prima predstavke od svakog lica, nevladine organizacije ili grupe lica koji tvrde da su žrtve povrede prava ustanovljenih Konvencijom ili protokolima uz nju, učinjene od strane neke Visoke strane ugovornice. Visoke strane ugovornice obavezuju se da ni na koji način ne ometaju delotvorno vršenje ovog prava."

80. Prema praksi Suda, pritužba prema članu 34. Konvencije ne pokreće nikakvo pitanje dopuštenosti prema Konvenciji (videti Cooke protiv Austrije, broj 25878/94, stav 46, 8. februar 2000. godine; i Ergi protiv Turske, presuda od 28. jula 1998. godine, stav 105, Izveštaji 1998-IV).

81. Sud primećuje da član 34. Konvencije državi ugovornici određuje obavezu da ne ometa pravo pojedinca da delotvorno podnese predstavku i vodi postupak pred Sudom. Iako je određena obaveza procesne prirode i razlikuje se od materijalnih prava utvrđenih Konvencijom i Protokolima, iz same suštine ovog procesnog prava proizlazi da pojedinci imaju mogućnost da se žale zbog povreda ovog prava u postupku u vezi s Konvencijom (videti Manoussos protiv Češke Republike i Nemačke (odluka), broj 46468/99, 9. jul 2002. godine).

82. Za uspešan rad sistema pojedinačne predstavke ustanovljenog članom 34. od najveće je važnosti da podnosioci predstavke budu u mogućnosti da slobodno komuniciraju sa Sudom bez izlaganja bilo kakvoj vrsti pritiska od strane vlasti da povuku ili izmene svoje pritužbe. U ovom kontekstu, "pritisak" obuhvata ne samo neposrednu prinudu i flagrantna dela zaplašivanja, već i druga posredna neprimerena dela ili kontakte osmišljene za odvraćanje ili obeshrabrivanje podnosilaca predstavki da upotrebe pravni lek prema Konvenciji. Pitanje da li kontakti između vlasti i podnosioca predstavke predstavljaju neprihvatljiva ponašanja sa stanovišta člana 34. moraju se utvrditi u svetlu posebnih okolnosti (isto).

83. Ako se vratimo na ovaj predmet, Sud nalazi da ne postoji dovoljna činjenična osnova da zaključi da su se organi Tužene države na bilo koji način mešali u pravo podnositeljke predstavke na pojedinačnu predstavku, čime se konstatuje da Sud ne može da nagađa ko se mogao umešati u prepisku upućenu bivšem zastupniku podnositeljke predstavke i u kom kontekstu (videti, uz odgovarajuće izmene, Juhas Đurić protiv Srbije, broj 48155/06, stav 75, 7. jun 2011. godine).

84. S obzirom na gore navedeno, Sud nalazi da je Tužena država poštovala svoje obaveze prema članu 34. Konvencije.

V. PRIMENA ČLANA 41. KONVENCIJE

85. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Zahtev za naknadu štete

86. Podnositeljka predstavke je tražila 77.000 evra i 7.000 evra na ime naknade materijalne, odnosno nematerijalne štete.

87. Vlada je te zahteve osporila.

88. Procenjujući na osnovu pravičnosti, kako se zahteva članom 41. Konvencije, Sud podnositeljki predstavke dosuđuje 6.000 evra na ime nematerijalne štete koju je pretrpela kao posledicu povrede njenih prava zajemčenih članom 10. Konvencije.

89. U vezi sa naknadom materijalne štete, Sud primećuje da je u maju 2012. godine mesečna penzija podnositeljke predstavke iznosila otprilike 170 evra. Posle odbitaka, podnositeljki predstavke je ostajalo nekih 60 evra za život. Dalje, do 30. juna 2013. godine podnositeljka predstavke je ukupno isplatila otprilike 4.350 evra kroz izvršni postupak. Međutim, s obzirom na dospelu i buduću kamatu, ona će morati da nastavi sa isplatama još otprilike dve godine, i da plati dodatnih 2.000 evra. U tim okolnostima, pošto je već utvrdio da je navedeno mešanje nesrazmerno u smislu člana 10. Konvencije i bez nagađanja koliki je tačno iznos štete i troškova, zajedno sa kamatom, koji bi mogao biti adekvatan, Sud smatra da je opravdano da podnositeljki predstavke dosudi dodatnu sumu od 5.500 evra za pretrpljenu materijalnu štetu.

B. Troškovi

90. Podnositeljka predstavke je takođe tražila ukupno 2.736 evra za troškove pred domaćim sudovima, kao i za troškove nastale pred Sudom.

91. Vlada je osporila ovaj zahtev.

92. Prema praksi Suda, podnosilac predstavke ima pravo na naknadu troškova samo u onoj meri u kojoj se dokaže da su zaista i neophodno nastali i da su, takođe, razumni u pogledu iznosa. U konkretnom predmetu, na osnovu dokumenata koje poseduje i gore navedenih kriterijuma, Sud smatra da je opravdano da se dosudi iznos od 2.200 evra radi pokrića troškova po svim stavkama.

V. Zatezna kamata

94. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

 

IZ TIH RAZLOGA, SUD

1. Odlučuje, jednoglasno da predstavke spoji;

2. Proglašava, jednoglasno, pritužbe prema članu 10. Konvencije, u vezi sa parničnim i izvršnim postupkom, dopuštenim;

3. Proglašava, jednoglasno, pritužbe prema članu 10, u vezi sa krivičnim postupkom, i članu 6. stav 1. Konvencije nedopuštenim;

4. Utvrđuje, glasovima 6 prema 1, da je došlo do povrede člana 10. Konvencije u vezi sa parničnim i izvršnim postupkom;

5. Utvrđuje, jednoglasno, da nije neophodno da se posebno razmatraju pritužbe prema članovima 3. i 8. Konvencije i članu 1. Protokola broj 1;

6. Utvrđuje, jednoglasno, da je Tužena država poštovala svoje obaveze prema članu 34. Konvencije;

7. Utvrđuje, glasovima 6 prema 1,

(a) da Tužena država treba da isplati podnositeljki predstavke, u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije, sledeće iznose, koji će se pretvoriti u nacionalnu valutu Tužene države po kursu važećem na dan isplate:

(i) 5.500 evra (pet hiljada pet stotina evra), plus porez koji se može naplatiti, na ime materijalne štete;

(ii) 6.000 evra (šest hiljada evra), plus porez koji se može naplatiti, na ime nematerijalne štete;

(iii) 2.200 (dve hiljade dve stotine evra), plus porez koji se od njih može naplatiti, na ime troškova;

(b) da po isteku gore navedena tri meseca do isplate, treba platiti običnu kamatu na gore navedeni iznos po stopi koja je jednaka najnižoj kamatnoj stopi Evropske centrale banke uz dodatak od tri procentna poena;

8. Odbija, jednoglasno, preostali deo zahteva podnositeljke predstavke za pravično zadovoljenje.

 

Sastavljeno na engleskom, i dostavljeno u pisanoj formi dana 11. februara 2014. godine, prema Pravilu 77 st. 2. i 3. Poslovnika Suda.

Stanley Naismith
Sekretar

Guido Raimondi
Predsednik

U skladu sa članom 45. stav 2. Konvencije i Pravilom 74 stav 2. Poslovnika Suda, posebno mišljenje sudije Sajó je priloženo uz ovu presudu.

G.R.A.

S.H.N.

IZDVOJENO MIŠLjENjE SUDIJE SAJÓ

Žao mi je što ne mogu da se složim sa većinom da je došlo do povrede člana 10. Konvencije u ovom predmetu. Moji razlozi su sledeći.

U konkretnom predmetu domaći sudovi su utvrdili da je podnositeljka predstavke kriva za klevetu i osudili su je kaznom zatvora od šest meseci, uslovno na dve godine. Postupak po njenoj žalbi još je u toku pred Ustavnim sudom. Bez obzira kakve su bile njene tvrdnje protiv advokata, i bez obzira šta neko misli o zatvorskim kaznama u predmetima u vezi sa klevetom (rešenje koje je Srbija u međuvremenu napustila), kazna ukazuje da je prekršaj morao biti ozbiljan. Ovaj predmet odnosi se na gubitak predmeta podnositeljke predstavke u parničnom postupku na osnovu istih činjenica.

Konkretno, predmet uključuje mešanje u slobodu izražavanja podnositeljke predstavke. Domaći sudovi su utvrdili da je ograničenje njene slobode izražavanja služilo legitimnom cilju zaštite ugleda, u skladu sa članom 10. stav 2. Konvencije. Ja lično se slažem sa metodologijom koju je Sud primenio u ovom predmetu, naime da je ograničenje slobode izražavanja pitanje koje treba razmatrati samo u okviru četiri aspekta člana 10, i da je mešanje u slobodu izražavanja pitanje srazmernosti u okviru tog člana (videti Karakó protiv Mađarske, broj 39311/05, 28. april 2009. godine). Veliko veće je, međutim, nedavno, prilikom utvrđivanja sukoba između prava na ugled (privatni život) i slobode govora, utvrdilo da

"ishod predstavke ne bi trebalo, u principu, da varira u odnosu na to da li je ona podneta Sudu prema članu 10. Konvencije od strane izdavača koji je objavio uvredljiv članak ili prema članu 8. Konvencije od strane lica koje je bilo predmet tog članka. Zaista, načelno, ova prava zaslužuju jednako poštovanje." (Axel Springer AG protiv Nemačke [VV], broj 39954/08, stav 87, 7. februar 2012. godine)

U konkretnom predmetu, sukob prava podnositeljke predstavke na slobodu izražavanja i prava na privatni život klevetanog advokata zahteva odmeravanje:

"Kada odmeravanje između ovih prava preduzimaju nacionalni organi u skladu sa kriterijumima utvrđenim praksom Suda, Sud bi tražio jake razloge da svoj stav zameni stavom domaćih sudova." (isto, stav 88)

Bez obzira na izabranu metodologiju, postoje određeni elementi u okolnostima u vezi sa predmetnim izjavama koji utiču na odmeravanje ili određuju nivo razmatranja u svrhu analize srazmernosti. To su, između ostalih faktora, položaj navodno klevetane osobe (javna ličnost), funkcija govornika (funkcija zaštitnika društva), priroda rasprave (govor o pitanjima od javnog interesa), istinitost datih izjava, i da li su date u dobroj veri (videti, među mnogim drugim autoritetima, Axel Springer AG, citiran u gornjem tekstu). U ovom predmetu ne postoji nijedan od ovih elemenata: ovde je podnositeljka predstavke voljno i aktivno iznela pred javnost činjenično netačnu, klevetničku izjavu za koju je bilo verovatno da bi mogla da ima ozbiljne posledice za klevetanu osobu (naime, isključenje iz advokatske komore). Pozivanje Suda na postojanje istrage posle pritužbi podnositeljke predstavke protiv advokata ne može se smatrati naznakom bilo kakve istine u navodima: kada se neka stvar prijavi vlastima, one moraju da postupaju ozbiljno po prijavi. Rezultat istrage je ono što je bitno: u ovom predmetu, s obzirom na zainteresovanost klevetanog advokata da zaštiti svoj ugled, dosuđena naknada nije bila ni nerazumna ni nesrazmerna. Privatni interes u izražavanju ličnog nezadovoljstva saopštavanjem lažnih činjeničnih navoda širokoj javnosti nije pitanje koje Konvencija štiti. Verovatno je predstavka trebalo da bude odbačena zbog zloupotrebe prava na pojedinačnu predstavku.

Sud takođe ni ne tvrdi da je interes za slobodu govora ovde zaista pogođen. Sud uvodi novi element u analizu srazmernosti, naime isključivo oslanjanje na navodnu ozbiljnost određene sankcije u parničnom postupku. Drugim rečima, član 10. je primenjen u potpunom odsustvu interesa za slobodu izražavanja. Tačno je da Sud tvrdi da se izjava u pitanju ne može smatrati samo nezasluženim ličnim napadom, pošto je video da zahtev podnositeljke predstavke za preuzimanje privatnog gonjenja nije odbačen neko vreme (videti stav 66. presude). Dovoljno je reći, međutim, da se prijava nije odnosila na spornu izjavu i da je bila nedozvoljena zbog zastarelosti, a kašnjenje se nikako ne može smatrati naznakom činjenične ispravnosti tvrdnje. Isto tako, imam poteškoća sa praćenjem drugog argumenta koji je Sud istakao, naime da postoji prisustvo elementa javnog interesa, s obzirom na ulogu advokata u odgovarajućem sprovođenju postupka. Ova nesporna istina se ovde ne može smatrati istinom od važnosti, pošto se izjava odnosila na ličnu uvredu. U ovom slučaju rad advokata se ne može pripisati državi; advokat je postupao u okviru tradicionalnog odnosa klijent - advoakt bez uticaja na javni interes u pravilnom sprovođenju postupka.

Smatram da naknadu štete u obligacionom pravu (u onoj meri u kojoj naknada štete nije neopravdano povezana sa prouzrokovanom povredom) ne bi trebalo meriti uzimanjem u obzir navodnih finansijskih poteškoća strane koja je izazvala povredu. Sloboda izražavanja povlači za sobom odgovornosti, a te odgovornosti se ne mogu razlikovati na osnovu egzistencijalnih poteškoća koje pogađaju govornika. Siromaštvo ne može biti izgovor za neodgovornu privatnu povredu. Štaviše, država se ne može smatrati odgovornom za naknadu materijalnih gubitaka siromašnih ljudi kada oni izazovu povredu, posebno kada nije reč o vrednostima slobode izražavanja.

Štaviše, ovde primenjen pristup izgleda da je uticao na ravnotežu između prava u pitanju na štetu ugleda i privatnog života. Pojedinac će dobiti pravičnu naknadu samo ako postoji duboki džep za naknadu tom pojedincu. Ovu logiku je teško prilagoditi osnovama savremenog obligacionog prava, koje se zasniva na pretpostavci da se prouzrokovana šteta mora ispraviti, bez obzira na status umešanih strana. Ljudi imaju pravo da njihov ugled bude zaštićen na ravnopravnoj osnovi. Domaće pravo je zaista predviđalo naknadu štete u ratama, i prema tome elemenat "milosti" ili elastičnosti koji je odražavao lične poteškoće podnositeljke predstavke ovde postoji. Domaći sudovi su primenili diskreciono pravo odobreno zakonom. Nije na međunarodnom sudu za ljudska prava da razmatra pravičnost ovih zakonitih diskrecionih ovlašćenja.

Sud se oslanja na predmet Tolstoy Miloslavsky protiv Ujedinjenog Kraljevstva (13. jul 1995. godine, serija A broj 316-B). U tom predmetu, podnosilac predstavke i Komisija bili su mišljenja da je iznos dosuđene naknade - 1.5 milion funti sterlinga (GBP) - bio nesrazmeran legitimnom cilju zaštite ugleda ili prava Lorda Aldingtona (isto, stav 46). U tom predmetu Sud je našao da prema Konvenciji, naknada štete zbog klevete mora imati razuman odnos srazmernosti u odnosu na pretrpljenu povredu ugleda (isto, stav 49). Ovo načelo nije osporeno u predmetnoj presudi; razmatranja u vezi sa pretrpljenom povredom ugleda su drugačija od navodnih finansijskih poteškoća koje isplata naknade štete prouzrokuje licu koje kleveta drugoga.

Tačno je da je obrazloženje slično obrazloženju u konkretnom predmetu usvojeno u slučaju Koprivica protiv Crne Gore (broj 41158/09, 22. novembar 2011. godine), citiranom u presudi. Taj predmet se odnosio na činjenično netačne novinarske informacije o jednom pitanju od najvećeg javnog interesa, a ostalo je neodlučeno u kom obimu je podnosilac predstavke bio u stanju da dokaže svoje tvrdnje na domaćem sudu. Ne bi bilo prikladno da se nagađa u ovom izdvojenom mišljenju o postojanju dodatnih razloga za utvrđivanje povrede u tom slučaju. Dovoljno je reći da su preterane kazne određene novinaru imale jasan obeshrabrujući uticaj na prikupljanje novosti, i nije samo egzistencijalni problem prouzrokovan odlukom domaćih sudova opravdao utvrđivanje povrede.

Želeo bih da navedem još jedan izvor na koji se Sud oslonio u svom obrazloženju. Steel i Morris protiv Ujedinjenog Kraljevstva (broj 68416/01, stav 96, ECHR 2005-II) sadrži sledeći pasus:

"... Sud smatra da je moguće da veličina naknade štete određena dvojici podnosilaca predstavke takođe nije postigla pravu ravnotežu. Prema Konvenciji, odluka o naknadi štete zbog klevete mora imati razuman odnos srazmernosti u odnosu na pretrpljenu povredu ugleda (videti Tolstoy Miloslavsky protiv Ujedinjenog Kraljevstva [citiran u gornjem tekstu,] stav 49.). Sud primećuje da su, s jedne strane, iznosi konačno dosuđeni u ovom predmetu (GBP 36.000 u slučaju prvog podnosioca predstavke i GBP 40.000 u slučaju drugog podnosioca predstavke), iako relativno umereni prema savremenim standardima u slučajevima klevete u Engleskoj i Velsu, bili veoma značajni u poređenju sa skromnim primanjima i sredstvima dvojice podnosilaca predstavke. Iako prihvatajući, s druge strane, da su izjave u prospektu, za koje je utvrđeno da nisu tačne, sadržale ozbiljne navode, Sud primećuje da tužioci ne samo da nisu bili velika i moćna preduzeća, već da se, u skladu sa načelima engleskog prava, od njih nije ni tražilo, a oni to nisu ni učinili, da utvrde da su zapravo pretrpeli neki finansijski gubitak kao posledicu objavljivanja "nekoliko hiljada primeraka prospekata za koje je postupajući sudija utvrdio da su distribuirani."

U gornjem tekstu sam naveo da se predmet Tolstoy Miloslavsky odnosio na srazmernost naknade pretrpljenoj povredi, i da je s tim u vezi razmatranje položaja tuženih non sequitur. Argument iz predmeta Tolstoy Miloslavsky, kako je primenjen u predmetu Steel i Morris ipak izgleda da ne predstavlja non sequitur, ali to nije izražavanje načela: ono što je bitno za Sud je da pravna lica kao tužioci nisu pokazali da su pretrpeli bilo kakav finansijski gubitak. Od većeg je interesa da su se prospekti distribuirani u tom slučaju odnosili na pitanje od javnog interesa, i da je došlo do povrede člana 6. koja je imala uticaja na zaštitu slobode izražavanja.

Razumem da podnositeljka predstavke u konkretnom slučaju može biti u veoma teškoj situaciji zbog duga koji je napravila, i da je njeno zdravstveno stanje ozbiljno. U suštini, njen zahtev predstavlja navodno lišavanje imovine (odnosno penzije), čime joj je zdravlje ugroženo. Ovo može izuzetno spadati u okvir člana 1. Protokola broj 1. Meni, međutim, izgleda da je lišavanje imovine bilo legitimno, da je služilo javnom interesu (izvršenje odluke o odgovornosti za prouzrokovanu štetu) i da nije bilo nesrazmerno tom cilju. Razmatranja na bazi pravičnosti izgleda da ne igraju neku ulogu u sudskoj praksi ovog Suda, van koncepta "pojedinačnog i preteranog tereta", čak i pod pretpostavkom da je ovaj slučaj podrazumevao pitanje imovine.