Presuda Evropskog suda za ljudska prava

Presuda je objavljena u "Službenom glasniku RS", br. 33/2013 od 10.4.2013. godine.

 DRUGO ODELjENjE

PREDMET ZORICA JOVANOVIĆ protiv Srbije 
(predstavka broj 21794/08)

PRESUDA

STRAZBUR

26. mart 2013. godine

 

Ova presuda će postati pravosnažna u okolnostima utvrđenim članom 44. stav 2. Konvencije. Ona može biti predmet redatorskih promena.

 

U predmetu Zorica Jovanović protiv Srbije, Evropski sud za ljudska prava (Drugo odeljenje), na zasedanju Veća u sastavu:

Guido Raimondi, predsednik,

Danutė Jočienė,

Peer Lorenzen,

Dragoljub Popović,

Işıl Karakaş,

Nebojša Vučinić,

Paulo Pinto de Albuquerque, sudije,

i Françoise Elens-Passos, zamenik sekretara Odeljenja,

posle većanja na zatvorenoj sednici održanoj 5. marta 2013. godine, izriče sledeću presudu, koja je usvojena na taj dan.

POSTUPAK

1. Predmet je formiran na osnovu predstavke (broj 21794/08) protiv Republike Srbije koju je Sudu podnela prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija"), srpska državljanka, gđa Zorica Jovanović (u daljem tekstu: "Podnositeljka predstavke"), 22. aprila 2008. godine.

2. Podnositeljku predstavke, kojoj je dodeljena pravna pomoć, zastupala je gđa D. Govedarica, advokat iz Batočine. Vladu Srbije (u daljem tekstu: "Vlada") zastupao je njen zastupnik g. S. Carić.

3. Podnositeljka predstavke se žalila što joj srpske vlasti kontinuirano nisu pružale informacije o stvarnoj sudbini njenog sina, koji je navodno preminuo dok su još bili u državnoj bolnici, niti bilo kakvu drugu naknadu s tim u vezi.

4. Predstavka je 12. aprila 2011. godine prosleđena Vladi. Takođe je odlučeno da se dopuštenost i osnovanost predstavke razmatraju istovremeno (član 29. stav 1.).

ČINjENICE

I. OKOLNOSTI PREDMETA

5. Podnositeljka predstavke je rođena 1953. godine i živi u Batočini.

6. Činjenice predmeta, kako su ih stranke iznele, mogu se sumirati kako sledi.

A. Posebne činjenice predmeta podnositeljke predstavke

7. Podnositeljka predstavke je 28. oktobra 1983. godine, u Medicinskom centru u Ćupriji (u daljem tekstu: "MCĆ"), državnoj ustanovi, rodila zdravog dečaka.

8. U periodu od 28. do 30. oktobra 1983. godine, dok je još bila u MCĆ, podnositeljka predstavke je redovno viđala svog sina.

9. Lekari su podnositeljku predstavke 30. oktobra 1983. godine obavestili da će i ona i njen sin sutradan biti otpušteni iz bolnice.

10. Podnositeljka predstavke je uveče 30. oktobra 1983. godine bila sa svojim sinom do otprilike 23,00 časova, kada je on odnet u posebnu prostoriju za novorođenčad. To je bio standardni postupak, a sin podnositeljke predstavke do tada nije imao zdravstvenih problema.

11. Dežurni lekar je 31. oktobra 1983. godine, oko 6,30 časova, obavestio podnositeljku predstavke da je "njena beba preminula". Pošto je to čula, podnositeljka predstavke je odmah otrčala niz hodnik, ka prostoriji gde je njen sin proveo noć. Nju su, međutim, fizički sprečila dva dežurna lica. Medicinska sestra je čak pokušala da podnositeljki predstavke da injekciju sedativa, ali je podnositeljka predstavke to uspešno izbegla. Konačno, pošto nije imala drugog izbora i u stanju magnovenja, podnositeljka predstavke je otišla iz MCĆ. Članovima njene porodice je kasnije rečeno da će obdukcija novorođenčeta biti obavljena u Beogradu, zbog čega njegovo telo još ne može da se preda roditeljima. Podnositeljka predstavke i njena porodica ostali su zbunjeni zbog čega obdukcija mora da se obavi u Beogradu, jer je to jasno bilo odstupanje od uobičajene prakse MCĆ.

12. Počev od 2001. godine, a posebno od 2002. godine, srpski mediji su počeli da izveštavaju o brojnim slučajevima kao što je slučaj podnositeljke predstavke (vidi, na primer, na http://www.kradjabeba.org, informacija od 29. januara 2013. godine).

13. Podnositeljka predstavke je 24. oktobra 2002. godine uputila zahtev MCĆ, tražeći svu relevantnu dokumentaciju u vezi sa smrću njenog sina.

14. Podnositeljka predstavke je 12. novembra 2002. godine obaveštena od strane MCĆ da je njen sin preminuo 31. oktobra 1983. godine, u 7,15 časova, i da je njegova smrt svrstana kao "exitus non sigmata", tj. kao smrt bez naznake uzroka. MCĆ je ostao pri stavu da nema drugih informacija pošto je njegova arhiva u međuvremenu poplavljena i mnoga dokumenta su uništena.

15. Opština Ćuprija je 22. novembra 2002. godine obavestila podnositeljku predstavke, kao odgovor na njen zahtev, da je rođenje njenog sina registrovano u opštinskoj evidenciji, a da smrt nije.

16. Suprug podnositeljke predstavke, a otac deteta je 10. januara 2003. godine podneo krivičnu prijavu Opštinskom javnom tužilaštvu u Ćupriji. Prijava je podneta protiv medicinskog osoblja MCĆ, koje je podnositeljka predstavke smatrala odgovornim za "otmicu njenog sina".

17. Pomenuto tužilaštvo je 15. oktobra 2003. godine odbacilo prijavu podnositeljke predstavke kao nepotkrepljenu dokazima, pošto "nije bilo dokaza da je njen sin preminuo 31. oktobra 1983. godine". Dalje obrazloženje nije dato i nije bilo naznake da li je obavljena prethodna istraga.

18. Opština Ćuprija je 2004. godine ponovo potvrdila sadržaj svog dopisa od 22. novembra 2002. godine.

19. MCĆ je 29. aprila 2004. godine podnositeljki predstavke dostavio internu evidenciju u prilog dopisu od 12. novembra 2002. godine.

20. Opština Ćuprija je 19. septembra 2007. godine potvrdila da smrt sina podnositeljke predstavke nije nikada zvanično registrovana.

21. Kao odgovor na njen raniji zahtev, Opština Ćuprija je 28. decembra 2007. godine dostavila podnositeljki predstavke kopije izvoda iz matične knjige rođenih njenog sina, kao i zahtev MCĆ za njegovu prijavu.

22. Telo podnositeljkinog sina nikada nije preneto podnositeljki predstavke niti njenoj porodici. Oni nikada nisu dobili ni izveštaj o obdukciji niti su obavešteni kada i gde je on navodno sahranjen.

23. Od 12. juna 2009. godine do 20. jula 2011. godine podnositeljka predstavke je više puta lečena u Kliničkom centru Kragujevac zbog, između ostalog, raznih simptoma depresije koji datiraju još iz 1999. godine, a posebno iz 2001. godine.

B. Ostale relevantne činjenice

1. Usvajanje novih procedura

24. Na sastanku koji je organizovalo Ministarstvo zdravlja 17. juna 2003. godine, u vezi sa sahranjivanjem novorođenčadi koja su preminula u bolnici, odlučeno je, između ostalog, da se tela mogu predati roditeljima samo ako su oni potpisali poseban obrazac osmišljen za tu svrhu.

25. U odgovoru na poseban zahtev koji im je uputilo JKP "Pogrebne usluge", 17. oktobra 2003. godine, sve zdravstvene ustanove iz Beograda dodatno su prihvatile, između ostalog, da primene proceduru prema kojoj posebnu izjavu moraju da potpišu: (a) roditelji, ili drugi članovi porodice, kojom izjavljuju da ih je bolnica obavestila o smrti i da će sahranu lično organizovati; ili (b) pravno lice, ili njegov predstavnik, u smislu da će ono obaviti te formalnosti pošto su drugi odbili da to učine ili nisu mogli da to učine. U nedostatku tih izjava, JKP bi odbilo da preuzme tela iz bolnica.

2. Skupštinski izveštaj od 14. jula 2006. godine (Izveštaj o radu Anketnog odbora obrazovanog radi utvrđivanja istine o novorođenoj deci nestaloj iz porodilišta u više gradova Srbije)

26. Stotine roditelja u situaciji kao što je podnositeljkina, tj. čije su bebe "nestale" posle navodne smrti u bolničkim odeljenjima, uglavnom sedamdesetih, osamdesetih i devedesetih godina prošlog veka, obratilo se 2005. godine Skupštini Srbije tražeći obeštećenje.

27. Skupština je 14. jula 2006. godine zvanično usvojila izveštaj koji je pripremio Anketni odbor. Nalazi ovog izveštaja uključivali su, između ostalog, da: (a) je bilo ozbiljnih nedostataka u važećem zakonodavstvu u relevantnom trenutku, kao i u postupcima pred državnim organima i u zdravstvenim ustanovama; (b) ova situacija je opravdavala sumnje/brige roditelja oko toga šta se stvarno desilo sa njihovom decom; (v) nikakva krivično-pravna zaštita sada ne bi bila delotvorna zbog važećih odredbi o zastarelosti (vidi stav 34. u daljem tekstu); i (g) istovremeni napori svih Vladinih tela, kao i izmene relevantnog zakonodavstva, bili su stoga neophodni kako bi roditelji dobili odgovarajuće obeštećenje.

3. Izjave Predsednika Skupštine

28. Lokalni mediji su 16. aprila 2010. godine izvestili da je Predsednik Skupštine Srbije izjavio da je upravo trebalo da se formira radna grupa radi pripreme novog zakonodavstva sa ciljem obezbeđenja obeštećenja roditelja "nestalih beba".

4. Izveštaj zaštitnika građana o slučajevima tzv. "nestalih beba" sa preporukama od 29. jula 2010. godine

29. Posle temeljne istrage ovog pitanja, Zaštitnik građana je, između ostalog, smatrao da: (a) u relevantnom trenutku nije bilo doslednih procedura i/ili zakonskih propisa u vezi sa onim šta bi trebalo da se desi u situacijama kada novorođenče umre u bolnici; (b) preovladavajuće lekarsko mišljenje je bilo da bi roditelje trebalo poštedeti duševnog bola zbog toga što su morali da sahranjuju svoju novorođenčad, zbog čega je bilo sasvim moguće da su pojedini parovi bili namerno lišeni mogućnosti da to učine; (v) izveštaji o obdukcijama su obično bili nepotpuni, neubedljivi, i veoma sumnjive verodostojnosti; (g) prema tome, moglo se zaključiti da su predmetne bebe zaista bile nezakonito oduzete od njihovih porodica; (d) ako se vratimo na novije vreme, reakcija Vlade u periodu od 2006. godine do 2010. godine je sama po sebi bila neadekvatna; i (đ) roditelji prema tome imaju i dalje pravo da saznaju istinu o stvarnoj sudbini njihove dece, do koje se jedino moglo doći usvajanjem lex specialis.

5. Izveštaj o radu Radne grupe za izradu predloga zakona radi stvaranja formalno-pravnih uslova za postupanje nadležnih organa po prijavama o nestanku novorođene dece iz porodilišta dostavljen Skupštini 28. decembra 2010. godine

30. Kao odgovor na nalaze i preporuke Izveštaja Skupštine od 14. jula 2006. godine (vidi st. 26. i 27. u gornjem tekstu), Skupština je 5. maja 2010. godine oformila Radnu grupu (vidi stav 28. u gornjem tekstu). Njen zadatak je bio da oceni situaciju i predloži izmene zakonodavstva.

31. Radna grupa je 28. decembra 2010. godine podnela svoj izveštaj Skupštini. Posle detaljne analize važećeg, već izmenjenog zakonodavstva, ona je zaključila da izmene nisu neophodne izuzev u vezi sa prikupljanjem i korišćenjem medicinskih podataka, ali da se već priprema nacrt Zakona o evidencijama u oblasti zdravstva. Radna grupa je, između ostalog, posebno primetila da član 34. Ustava onemogućava produženje roka zastarelosti za krivično gonjenje u vezi sa krivičnim delima počinjenim u prošlosti ili, zapravo, uvođenje novih, ozbiljnijih krivičnih dela i/ili strožih kazni za primenu u vezi sa istim (vidi stav 32. u daljem tekstu). Postojeći Krivični zakonik, međutim, već predviđa nekoliko krivičnih dela od značaja za predmetno pitanje, a novi Zakon o zdravstvenoj zaštiti utvrđuje detaljan postupak koji onemogućava da se iz bolnica od roditelja nezakonito oduzmu njihova novorođenčad (vidi st. 35. i 41. u daljem tekstu).

II. RELEVANTNO DOMAĆE PRAVO I PRAKSA

A. Ustav Republike Srbije (objavljen u "Službenom glasniku republike Srbije" - "Službeni glasnik RS", broj 98/06)

32. Član 34. Ustava glasi kako sledi:

"Niko se ne može oglasiti krivim za delo koje, u vreme kada je učinjeno, zakonom ili drugim propisom zasnovanim na zakonu nije bilo predviđeno kao kažnjivo, niti mu se može izreći kazna koja za to delo nije bila predviđena.

Kazne se određuju prema propisu koji je važio u vreme kad je delo učinjeno, izuzev kad je kasniji propis povoljniji za učinioca. Krivična dela i krivične sankcije određuju se zakonom."

B. Krivični zakon Socijalističke Republike Srbije (objavljen u "Službenom listu Socijalističke Republike Srbije, br. 26/77, 28/77, 43/77 i 20/79)

33. Član 116. propisuje, između ostalog, da će se svako lice koje je nezakonito držalo ili oduzelo maloletno dete od njegovih roditelja kazniti zatvorom od godinu dana do deset godina.

V. Krivični zakon Socijalističke Federativne Republike Jugoslavije iz 1976. godine (objavljen u "Službenom listu Socijalističke Federativne Republike Jugoslavije" - "Službeni list SFRJ" - br. 44/76, 36/77, 34/84, 37/84, 74/87, 57/89, 3/90, 38/90, 45/90 i 54/90, u "Službenom listu Savezne Republike Jugoslavije, br. 35/92, 16/93, 31/93, 37/93, 24/94 i 61/01, i "Službenom glasniku RS", broj 39/03)

34. Članovi 95. i 96. navode, između ostalog, da u vezi sa krivičnim delom propisanim prema članu 116. Krivičnog zakona Socijalističke Republike Srbije krivični postupak ne može da se pokrene niti da se zapravo nastavi, ako je više od dvadeset godina proteklo od trenutka kada je krivično delo počinjeno.

G. Krivični zakonik Republike Srbije iz 2005. godine (objavljen u "Službenom glasniku RS", br. 85/05, 88/05, 107/05, 72/09 i 111/09)

35. Članovi 191, 192, 388. i 389. definišu da su razne vrste otmice deteta i trgovina ljudima krivična dela, uključujući i ona u vezi sa usvajanjem dece.

D. Zakon o obligacionim odnosima (objavljen u "Službenom listu SFRJ", br. 29/78, 39/85, 45/89, 57/89 i 31/93)

36. Članovi 199. i 200. propisuju, između ostalog, da svako ko je pretrpeo strah, fizički bol ili zapravo duševnu patnju kao posledicu kršenja njegovog ili njenog "prava ličnosti" ima pravo, u zavisnosti od njihovog trajanja i jačine, da pokrene postupak za finansijsku naknadu pred parničnim sudovima i, osim toga, da traži druge oblike obeštećenja "koja bi mogla" da pruži odgovarajuće nematerijalno zadovoljenje.

37. Član 376. st. 1. i 2. propisuju da se tužba na osnovu gore navedenih odredbi može podneti u roku od tri godine od trenutka kada je oštećena strana saznala za štetu u pitanju, kao i odgovorno lice, ali da se, u svakom slučaju, tužba ove vrste može jedino podneti u roku od maksimalno pet godina od samog događaja.

38. Član 377. stav 1. dalje propisuje da ako je do predmetne štete došlo kao posledica učinjenog krivičnog dela, rok zastarelosti za parnični postupak može se produžiti tako da odgovara važećem roku zastarelosti za krivični postupak.

Đ. Relevantna domaća sudska praksa

39. Vrhovni sud je 4. juna 1998. godine (Rev. 251/98) utvrdio za rokovi zastarelosti za parnični postupak u vezi sa raznim vrstama nematerijalne štete (vidi st. 36-38. u gornjem tekstu) počinju kada su pojedini vidovi neimovinske štete dobili oblik konačnog stanja.

40. Vrhovni sud je 21. aprila 2004. godine (Rev. 229/04) dalje utvrdio da "prava ličnosti" u okviru značenja Zakona o obligacionim odnosima obuhvataju, između ostalog, pravo na poštovanje porodičnog života.

E. Zakon o zdravstvenoj zaštiti (objavljen u "Službenom glasniku RS", br. 107/05, 72/09, 88/10 i 99/10)

41. Članovi 219-223. propisuju, između ostalog, pojedinosti u vezi sa utvrđivanjem vremena i uzroka smrti novorođenčeta još u bolnici. Posebno, bolnica porodicu obaveštava što je pre moguće i omogućava im pristup telu. Obavlja se obdukcija, a biološki uzorak se čuva za buduće svrhe. Ako nije utvrđen uzrok smrti obaveštava se policija, a nadležni opštinski organi se obaveštavaju u svakom slučaju.

PRAVO

I. NAVODNA POVREDA ČLANA 8. KONVENCIJE

42. Podnositeljka predstavke se pozvala na čl. 4, 5. i 8. Konvencije. U suštini, ona se međutim žalila zato što joj Tužena država kontinuirano nije pružala bilo kakve informacije o stvarnoj sudbini njenog sina. Podnositeljka predstavke je dalje sumnjala da je on možda ipak živ, i da je nezakonito dat na usvajanje.

43. Kao onaj koji pravno kvalifikuje činjenice svakog predmeta pred njim, (vidi Akdeniz protiv Turske, broj 25165/94, stav 88., 31. maj 2005. godine), Sud smatra da bi ovu pritužbu trebalo razmatrati prema članu 8. Konvencije, koja odredba, u relevantnom delu, glasi kako sledi:

"1. Svako ima pravo na poštovanje svog ... porodičnog života...

2. Javne vlasti neće se mešati u vršenje ovog prava sem ako to nije u skladu sa zakonom i neophodno u demokratskom društvu u interesu nacionalne bezbednosti, javne bezbednosti ili ekonomske dobrobiti zemlje, radi sprečavanja nereda ili kriminala, zaštite zdravlja ili morala, ili radi zaštite prava i sloboda drugih."

A. Dopuštenost

1. Spojivost ratione temporis

(a) Navodi stranaka

44. Vlada je iznela da se činjenice "koje predstavljaju navodno mešanje" odnose na vreme pre 3. marta 2004. godine, a to je datum kada je Konvencija stupila na snagu u odnosu na Srbiju. Posebno, dete je podnositeljki predstavke navodno oduzeto 31. oktobra 1983. godine, a krivična prijava njenog supruga je odbačena 15. oktobra 2003. godine, pošto je podneta tek nekih 10 meseci ranije. Vlada je, na kraju, tvrdila da čak ni navodni propust Tužene države da ispravi spornu situaciju od 3. marta 2004. godine pritužbu podnositeljke predstavke ne može podvesti pod nadležnost Suda ratione temporis.

45. Podnositeljka predstavke je iznela da predmetna povreda traje i da se ona takođe žalila usmeno o ovom pitanju raznim instancama tokom godina.

(b) Ocena Suda

46. Sud podseća da njegova nadležnost ratione temporis pokriva samo period posle ratifikacije Konvencije ili njenih protokola od strane Tužene države. Od ratifikacije pa nadalje, međutim, navodni postupci i propusti države moraju biti u skladu sa Konvencijom i protokolima uz nju, što znači da sve kasnije činjenice spadaju u nadležnost Suda čak i kada su one samo nastavak već postojeće situacije (vidi, na primer, Yağcı i Sargın protiv Turske, presuda od 8. juna 1995. godine, stav 40., serija A broj 319-A; i Almeida Garrett, Mascarenhas Falcão i drugi protiv Portugala, br. 29813/96 i 30229/96, stav 43., ECHR 2000-I).

47. Dalje se podseća da su nestanci veoma specifična pojava, koju karakteritiše neprekidno stanje neizvesnosti i neodgovaranja, u kojoj postoji nedostatak informacija ili čak namerno skrivanje i zataškavanje onoga što se dogodilo. Ova situacija se veoma često proteže, produžavajući patnju roditelja ili rođaka žrtve. Prema tome, ne može se reći da je nestanak, jednostavno, "trenutan" akt ili događaj; dodatni element razlikovanja kasnijeg propusta da se odgovara za postojanje i sudbinu nestalih lica dovodi do trajne situacije. Stoga, pozitivna obaveza će potencijalno postojati sve dok se ne utvrdi sudbina tog lica. To je tako čak i kada se na kraju može pretpostaviti smrt (vidi, mada u kontekstu čl. 2. i 3., Varnava i drugi protiv Turske [VV], br. 16064/90, 16065/90, 16066/90, 16068/90, 16069/90, 16070/90, 16071/90, 16072/90 i 16073/90, stav 148., ECHR 2009).

48. Ako se vratimo na predmetni slučaj, Sud primećuje da je sin podnositeljke predstavke navodno umro/nestao 31. oktobra 1983. godine, dok je Konvencija stupila na snagu u odnosu na Srbiju 3. marta 2004. godine. Međutim, navodni propust Tužene države da podnositeljki predstavke pruži bilo kakve konačne i/ili pouzdane informacije o sudbini njenog sina nastavio se do danas. U takvim okolnostima, Sud smatra da se pritužba podnositeljke predstavke odnosi na trajnu situaciju (vidi, mutatis mutandis, Varnava i drugi protiv Turske [VV], citiran u gornjem tekstu, st. 130-150.; i, takođe, u članu 8. konteksta, Kurić i drugi protiv Slovenije [VV], broj 26828/06, st. 238. i 240-242, ECHR 2012 (extracts)).

49. Prema tome, primedba Vlade da ne postoji nadležnost Suda ratione temporis mora se odbiti. Sud je, prema tome, nadležan da razmatra pritužbu podnositeljke predstavke u onoj meri u kojoj se ona odnosi na navodni propust Tužene države da ispuni proceduralne obaveze prema Konvenciji počev od 3. marta 2004. godine. On, međutim, može uzeti u obzir činjenice pre ratifikacije u onoj meri u kojoj se može smatrati da su stvorile neprekidnu situaciju koja traje i posle tog datuma ili mogu biti relevantne za razumevanje činjenica nastalih posle toga (vidi, mutatis mutandis, Kurić i drugi protiv Slovenije [VV], citiran u gornjem tekstu, stav 240.).

2. Pravilo šest meseci

(a) Navodi stranaka

50. Vlada se branila da je pritužba podnositeljke predstavke podneta van roka pošto je ona saznala za ishod svog krivičnog predmeta pre više od četiri godine. Podnositeljka predstavke je, prema tome, trebalo da podnese svoju predstavku Sudu u roku od šest meseci posle stupanja Konvencije na snagu u odnosu na Srbiju, tj. počev od 3. marta 2004. godine. Iako je tačno da su posle ovog datuma urađeni razni službeni izveštaji, Vlada je iznela da podnositeljka predstavke nije mogla "opravdano očekivati" da bi joj neki od njih mogao omogućiti da pokrene postupak kojim će se "njen slučaj rešiti". Prema tome, nije bilo moguće "oživljavanje" obaveza Tužene države prema Konvenciji.

51. Podnositeljka predstavke je izjavila da su Skupštinski izveštaj od 14. jula 2006. godine, kao i Izveštaj Zaštitnika građana od 29. jula 2010. godine, pobudili njene nade da bi, posle svega, dobila obeštećenje, i da su se takva očekivanja okončala tek 28. decembra 2010. godine kada je Radna grupa podnela svoj izveštaj Skupštini.

(b) Ocena Suda

52. Cilj roka od šest meseci prema članu 35. stav 1. je da promoviše pravnu sigurnost, obezbeđujući da se predmeti koji postavljaju pitanja prema Konvenciji obrađuju u razumnom roku i da odluke iz prošlosti nisu neprekidno otvorene za sporenje. On označava vremenske granice nadzora koji Sud sprovodi i signalizira i pojedincima i državnim organima period posle koga takav nadzor nije više moguć (vidi, među mnogim drugim autoritetima,Walker protiv Ujedinjenog Kraljevstva (odluka), broj 34979/97, ECHR 2000-I).

53. Po pravilu, period od šest meseci teče od datuma pravosnažne odluke u procesu iscrpljivanja domaćih pravnih sredstava. Međutim, kada je jasno od početka da ne postoji delotvoran pravni lek za podnosioca predstavke, taj period teče od datuma akta ili mera na koje se pritužuje, ili od datuma saznanja za taj akt ili njegovo dejstvo ili štetu za podnosioca predstavke (vidi Dennis i drugi protiv Ujedinjenog Kraljevstva (odluka), broj 76573/01, 2. jul 2002. godine).

54. I pored toga, rečeno je da se vremenski rok od šest meseci ne primenjuje kao takav na situacije koje traju (vidi, na primer, Agrotexim Hellas S.A. i drugi protiv Grčke, broj 14807/89, odluka Komisije od 12. februara 1992. godine, DR 71, str. 148, i Cone protiv Rumunije, broj 35935/02, stav 22., 24. jun 2008. godine); ovo zbog toga što, ako postoji situacija neprekidne povrede, vremenski rok otpočinje zapravo ponovo svakog dana i tek kada ta situacija prestane završiće se konačan period od šest meseci.

55. Međutim, sve trajne situacije nisu iste. U vezi sa nestancima, podnosioci predstavki ne mogu neprekidno čekati pre podnošenja predstavke Sudu. Kada postoji stanje neznanja i neizvesnosti i, prema definiciji, propust da se odgovara za ono što se dogodilo, pa čak i pojava namernog skrivanja i opstrukcije na strani nekih organa, za rođake nestalog je teže da procene šta se dešava, ili šta se može očekivati da će se dogoditi. Mora se uzeti u obzir neizvesnost i zbunjenost koje često karakterišu posledice nestanka. Ipak, predstavke se mogu odbaciti kao neblagovremene kada postoji prekomerno i neobjašnjivo kašnjenje na strani podnosilaca predstavki pošto su, ili je trebalo da, postanu svesni da nije pokrenuta nikakva istraga ili da je istraga prešla u neaktivnost ili postala nedelotvorna i, u nekom od ovih slučajeva, ne postoji neposredan, realan izgled da će se u budućnosti sprovesti delotvorna istraga. Kada postoje inicijative da se situacije nestanka reše, podnosioci predstavki mogu opravdano očekivati razvoj događaja koji bi mogao rešiti presudna činjenična ili pravna pitanja. Zapravo, sve dok postoji neki sadržajan kontakt između porodica i organa u vezi sa pritužbama i zahtevima za informacije, ili neka naznaka, ili realna mogućnost, napretka istražnih radnji, uglavnom neće doći do razmatranja neopravdanog kašnjenja. Međutim, kada protekne značajno vreme, i kada postoje značajna zakašnjenja i zatišja u istrazi, doći će trenutak kada rođaci moraju da shvate da nema niti će biti delotvorne istrage (vidi Varnava i drugi protiv Turske [VV], citiran u gornjem tekstu, st. 162. i 165.).

56. Ako se vratimo na predmetni slučaj, Sud konstatuje da je 14. jula 2006. godine Skupština Srbije formalno usvojila izveštaj koji je pripremio njen Anketni odbor. Izveštaj je sadržao, između ostalog, preporuku u smislu da su neophodni usaglašeni napori svih Vladinih tela, kao i promene odnosnog zakonodavstva, kako bi roditelji dobili odgovarajuće obeštećenje (vidi stav 27. pod (g) u gornjem tekstu). Lokalni mediji su 16. aprila 2010. godine izvestili da je Predsednik Skupštine izjavio da se sprema formiranje skupštinske radne grupe za pripremu novog zakonodavstva sa ciljem pružanja obeštećenja roditeljima "nestalih beba" (vidi stav 28. u gornjem tekstu). Najzad, u svom izveštaju od 29. jula 2010. godine Zaštitnik građana Srbije je smatrao da roditelji i dalje imaju pravo da znaju istinu o stvarnoj sudbini svoje dece, i predložio usvajanje lex specialis s tim u vezi (vidi stav 29, pod (đ), u gornjem tekstu).

57. U takvim, kao što je svima poznato, veoma specifičnim okolnostima, i uprkos ukupnom proteku vremena, ne može se reći da je podnositeljka predstavke neopravdano očekivala ishod događaja koji bi mogao "rešiti presudna činjenična ili pravna pitanja" u vezi sa njenom pritužbom, bar do predstavljanja izveštaja Radne grupe 28. decembra 2010. godine, kada je postalo očigledno da neće dobiti obeštećenja (vidi st. 30. i 31. u gornjem tekstu). Pošto je predstavka u konkretnom predmetu podneta 22. aprila 2008. godine, primedba Vlade mora se odbaciti.

3. Iscrpljenost domaćih pravnih sredstava

(a) Navodi stranaka

58. Vlada je tvrdila da podnositeljka predstavke nije ni pokušala da iscrpi domaća pravna sredstva. Posebno, njen suprug je bio taj koji je podneo krivičnu prijavu, a ona lično takođe nije pokrenula parnični postupak na osnovu čl. 199. i 200. Zakona o obligacionim odnosima, koji se primenjuje i tumači u praksi Vrhovnog suda opisanoj u stavovima 36 - 40. u gornjem tekstu. Vlada je dalje navela tri presude Vrhovnog suda u kojima je tužiocima dosuđena naknada za štetu pretrpljenu usled lekarskih grešaka i lošeg postupanja policije, kao i jedno rešenje kojim se ukida odluka Okružnog suda doneta u ovom drugom kontekstu (vidi Rev. br. 1118/03, 807/05 i 51/07 od 10. aprila 2003. godine, 1. decembar 2005. godine i 13. mart 2007. godine). U svakom slučaju, načelno, Vlada je smatrala nerazumnim da se od države ugovornice zahteva da pruži delotvornu zaštitu prava podnosiocima predstavke u slučajevima gde je došlo do navodne povrede njihovih prava pre ratifikacije Konvencije.

59. Podnositeljka predstavke je tvrdila da je krivična prijava podneta od strane njenog supruga, jasno uključivala i njenu sopstvenu pritužbu sa istim značenjem pošto se cela stvar ticala nestanka njihovog deteta. Tačno je da je navedena prijava podneta 2003. godine, ali podnositeljka predstavke nije mogla ranije pribaviti nikakve relevantne dokaze niti očekivati zaštitu. Pitanje "nestalih beba" jednostavno je bio tabu do 2001. godine kada su njihovi roditelji počeli sa se sami organizuju, mediji su počeli da o tome naveliko izveštavaju, a čak je Skupština raspravljala o ovom pitanju na plenarnim sednicama. Dalje bi trebalo primetiti da je u međuvremenu nastupila zastarelost u krivičnom i parničnom postupku.

(b) Ocena Suda

60. Sud podseća da prema članu 35. stav 1. Konvencije, on može da se bavi nekom predstavkom tek pošto su iscrpljena sva domaća pravna sredstva. Svrha člana 35. je da Državama ugovornicama pruži priliku da spreče ili isprave navodne povrede pre nego što se pritužbe o njima dostave Sudu (vidi, na primer, Mifsud protiv Francuske (odluka) [VV], broj 57220/00, stav 15., ECHR 2002-VIII). Obaveza iscrpljenja domaćih pravnih sredstava zahteva od podnosioca predstavke da normalno koristi pravna sredstva koja su delotvorna, dovoljna i dostupna u vezi sa njegovim ili njenim pritužbama u skladu sa Konvencijom. Da bi bilo delotvorno, sredstvo mora biti u stanju da neposredno ispravi spornu situaciju (vidi Balogh protiv Mađarske, broj 47940/99, stav 30., 20. jul 2004. godine). Sud je na isti način često podvlačio potrebu da se pravilo iscrpljenja primeni sa određenim stepenom fleksibilnosti i bez preteranog formalizma (vidi Ringeisen protiv Austrije, 16. jul 1971. godine, stav 89., serija A broj 13).

61. U smislu tereta dokazivanja, na Vladi koja tvrdi da pravna sredstva nisu iscrpljena je da zadovolji Sud, da je pravno sredstvo bilo delotvorno, dostupno u teoriji i u praksi u relevantnom trenutku (vidi, inter alia, Vernillo protiv Francuske, presuda od 20. februara 1991. godine, stav 27., serija A broj 198, i Dalia protiv Francuske, presuda od 19. februara 1998 . godine, stav 38., Izveštaji 1998-I). Pošto je ovaj teret zadovoljen, na podnosiocu predstavke je da utvrdi da je pravno sredstvo koje je Vlada ponudila zapravo iscrpljeno, ili da je iz nekog razloga bilo neadekvatno i nedelotvorno u posebnim okolnostima predmeta, ili da su postojale posebne okolnosti koje njega ili nju oslobađaju ovog zahteva (vidi Dankevich protiv Ukrajine, broj 40679/98, stav 107., 29. april 2003. godine).

62. U vezi sa konkretnim predmetom, Sud smatra da je suprug podnositeljke predstavke stvarno podneo krivičnu prijavu u sopstveno ime i u ime podnositeljke predstavke pošto se incident u pitanju ticao istog događaja jednake važnosti za oboje. Ovu prijavu je, međutim, odbacilo Javno tužilaštvo, bez naznake da li je sprovedena prethodna istraga (vidi stav 17. u gornjem tekstu). Dalje, svaki krivični postupak bi zaista zastareo do oktobra 2003. godine, najkasnije, i stoga ne bi bio u stanju da pruži naknadu posle toga (vidi stav 27., pod (v), i 34. u gornjem tekstu).

63. U vezi sa parničnom tužbom, Sud smatra da ovaj put naknade ne bi mogao da ispravi sporno stanje stvari. Konkretno, parnični sudovi su u najboljem slučaju mogli priznati povredu "prava ličnosti" podnosioca predstavke i pružiti naknadu za pretrpljenu nematerijalnu štetu. Oni su takođe eventualno mogli naložiti druge oblike naknade "koji bi mogli" pružiti nematerijalno zadovoljenje. Ništa od ovoga, međutim, ne bi moglo delotvorno pružiti naknadu za pritužbu podnositeljke predstavke koja se podrazumeva, tj. njenu potrebu za informacijama u "stvarnoj sudbini njenog sina". Vlada svakako nije ponudila dokaz za suprotno. Sud, najzad, primećuje da ni Skupština, ni Zaštitnik građana, u svojim izveštajima, nisu razmatrali ovo pitanje. Zaista, ako ništa drugo, bar su preporukom da se usvoji lex specialis izgleda ukazali da nikakvo postojeće domaće pravno sredstvo, uključujući i navedenu parničnu tužbu, nije moglo biti delotvorno (vidi stav 27., pod (g), 28. i 29., pod (đ), u gornjem tekstu).

64. Primedba Vlade u vezi sa iscrpljenjem domaćih pravnih sredstava se prema tome mora odbaciti.

4. Zaključak

65. Sud konstatuje da pritužba podnositeljke predstavke nije očigledno neosnovana u okviru značenja člana 35. stav 3(a) Konvencije. Ona takođe nije nedopuštena ni po kom drugom osnovu, i zbog toga se mora proglasiti dopuštenom.

B. Osnovanost

1. Navodi stranaka

66. Podnositeljka predstavke je ponovo potvrdila svoju pritužbu zbog toga što joj Tužena država nije u kontinuitetu pružala informacije o stvarnoj sudbini njenog sina. Ona je dodala, da ako je njen sin umro kao što je tvrdio MCĆ, da je njegova smrt trebalo da bude prijavljena nadležnim opštinskim organima, da telo bude pokazano roditeljima, i da bude izdat izveštaj o obdukciji.

67. Vlada je iznela da se nikakva povreda prava podnositeljke predstavke ne može pripisati Tuženoj državi pošto je do navodnog nestanka njenog sina došlo u medicinskoj ustanovi, a ne u državnom organu. Takođe nije bilo ni dokaza da joj je njen sin zaista oduzet nezakonito. Mada je možda bilo nekih procesnih propusta na strani MCĆ 1983. godine, podnositeljka predstavke nije upotrebila nijedno domaće pravno sredstvo, iako ona mogu da pruže naknadu za pretrpljenu štetu. Ovo pitanje je takođe više puta razmatrano na domaćem nivou, a relevantni pravni okvir i praksa su izmenjeni da bi se pružile adekvatne garancije. Sve promene krivičnog zakonodavstva, međutim, ne bi mogle, po svojoj prirodi, biti primenjene na situaciju podnositeljke predstavke koja se desila pre mnogo godina (vidi st. 24, 25. i 31. u gornjem tekstu).

2. Ocena Suda

68. Obostrano uživanje roditelja i deteta u zajedničkom društvu predstavlja osnovni element "porodičnog života" u smislu člana 8. Konvencije (vidi, među mnogim drugim autoritetima, Monory protiv Rumunije i Mađarske, broj 71099/01, stav 70., 5. april 2005. godine).

69. Suštinski cilj člana 8. je da pojedinca zaštiti od proizvoljnog mešanja javnih vlasti. Međutim, ovoj odredbi mogu biti svojstvene i dodatne pozitivne obaveze koje se protežu, između ostalog, na delotvornost istražnih postupaka u vezi sa porodičnim životom (vidi, mutatis mutandis i u kontekstu "privatnog života", M.C. protiv Bugarske, broj 39272/98, st. 152. i 153., ECHR 2003-XII).

70. U predmetu Varnava (citiran u gornjem tekstu) Veliko veće je, mada u kontekstu člana 3. utvrdilo sledeće:

"200. Pojava nestanaka nameće poseban teret rođacima nestalih lica koji ne znaju za sudbinu njihovih voljenih i trpe patnju neizvesnosti ...Suština povrede nije u tome da je došlo do ozbiljne povrede ljudskih prava u vezi sa nestalim licima; ona je u reakcijama i stavovima organa na ovu situaciju kada im se na to skrene pažnja ...ostali relevantni faktori uključuju ... obim u kome je član porodice bio svedok događaja u pitanju, uključenost člana porodice u pokušaje da dobije informacije o nestalom licu ... Utvrđivanje takve povrede nije ograničeno na slučajeve gde je utvrđeno da je Tužena država odgovorna za nestanak... ali može da nastane kada organi ne odgovore na zahtev rođaka za informacijama ili se na njihovom putu ispreče prepreke, ostavljajući im da snose glavni udar napora da se otkriju neke činjenice, što se može smatrati iskazivanjem flagrantnog, trajnog i bezosećajnog zanemarivanja obaveze da se utvrdi gde je i kakva je sudbina nestalog lica."

Sud smatra ove stavove široko primenjivim, mutatis mutandis, na sam specifičan kontekst pozitivnih obaveza prema članu 8. u konkretnom predmetu.

71. Imajući ovo u vidu i ako se vratimo na konkretan slučaj, primećuje se da telo sina podnositeljke predstavke nikada nije predato ni podnositeljki predstavke ni njenoj porodici, i da uzrok smrti nije nikada utvrđen (vidi st. 22. i 14. u gornjem tekstu, tim redom). Podnositeljka predstavke dalje uopšte nije dobila izveštaj o obdukciji niti je obaveštena kada je i gde njen sin navodno sahranjen, a njegova smrt nije nikada zvanično prijavljena (vidi st. 22. i 15. u gornjem tekstu, tim redom). Krivična prijava koju je podneo suprug podnositeljke predstavke izgleda da je takođe odbačena bez odgovarajućeg razmatranja (vidi stav 17. u gornjem tekstu), a podnositeljka predstavke i dalje nema pouzdane informacije o tome šta se desilo njenom sinu.

72. Štaviše, Sud primećuje da su i sami organi Tužene države potvrdili, u raznim prilikama pošto je Srbija ratifikovala Konvenciju, da: (a) je osamdesetih godina prošlog veka bilo ozbiljnih manjkavosti u važećem zakonodavstvu, kao i u postupcima pred raznim državnim telima i zdravstvenim organima; (b) nije bilo doslednih zakonskih propisa o tome kako bi trebalo da se postupa u situacijama kada novorođenče umre u bolnici; (v) preovlađujuće lekarsko mišljenje je bilo da bi roditelje trebalo poštedeti duševnog bola sahranjivanja svog novorođenčeta, zbog čega je bilo sasvim moguće da su neki parovi bili namerno lišeni te mogućnosti; (g) ova situacija je opravdala sumnje/brige roditelja zbog toga šta se stvarno desilo sa njihovom decom, pa se prema tome ne bi moglo isključiti da su bebe u pitanju zaista nezakonito oduzete od njihovih porodica; (d) reakcija Tužene države u periodu između 2006. godine i 2010. godine i sama je bila neadekvatna; (đ) a roditeljima prema tome ostaje pravo da saznaju istinu o tome kakva je stvarna sudbina njihove dece (vidi st. 26 - 29. u gornjem tekstu).

73. Najzad, uprkos nekoliko naizgled obećavajućih zvaničnih inicijativa između 2003. godine i 2010. godine, izveštaj radne grupe dostavljen Skupštini Srbije 28. decembra 2010. godine je zaključio da postojećem, već izmenjenom zakonodavstvu, nisu potrebne nikakve izmene, izuzev u vezi sa prikupljanjem i upotrebom medicinskih podataka. U tim okolnostima, jasno je da je to samo poboljšalo situaciju pro futuro, ali roditeljima u sličnoj situaciji nije ništa delotvorno ponuđeno, uključujući i podnositeljku predstavke, koja je u prošlosti pretrpela opisanu patnju (vidi st. 30. i 31. u gornjem tekstu).

74. Gore navedena razmatranja su dovoljna da Sudu omoguće da zaključi da je podnositeljka predstavke pretrpela trajnu povredu prava na poštovanje njenog porodičnog života usled toga što joj Tužena država u kontinuitetu nije pružala pouzdane informacije o sudbini njenog sina.

75. Prema tome, došlo je do povrede člana 8. Konvencije.

II. NAVODNA POVREDA ČLANA 13. U VEZI SA ČLANOM 8. KONVENCIJE

76. Podnositeljka predstavke se dalje žalila, prema članu 13. Konvencije, zbog toga što joj Tužena država nije kontinuirano pružala bilo kakvu zaštitu prava zbog trajne povrede njenog porodičnog života.

77. Vlada je osporila osnovanost ove pritužbe (vidi stav 58. u gornjem tekstu).

78. Sud smatra da bi ovu pritužbu trebalo razmatrati prema 13. zajedno sa članom 8. Konvencije.

79. Odredba člana 13. glasi kako sledi:

"Svako kome su povređena prava i slobode predviđeni u ovoj Konvenciji ima pravo na delotvoran pravni lek pred nacionalnim vlastima, bez obzira na to da li su povredu izvršila lica koja su postupala u službenom svojstvu."

80. S obzirom da je pritužba podnositeljke predstavke prema članu 13. suštinski ista kao njena pritužba prema članu 8, i s obzirom na stav u odnosu na ovaj drugi član (vidi, posebno, stav 73. u gornjem tekstu), Sud proglašava pritužbu prema članu 13. dopuštenom, ali smatra da se njena osnovanost ne mora posebno razmatrati.

III. PRIMENA ČLANA 41. KONVENCIJE

81. Član 41. Konvencije propisuje:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

82. Podnositeljka predstavke je tražila 50.000 evra (EUR) na ime nematerijalne štete.

83. Vlada je osporila ovaj zahtev.

84. Sud smatra da je podnositeljka predstavke svakako pretrpela neku nematerijalnu štetu. S obzirom na karakter utvrđene povrede u konkretnom slučaju i procenjujući na osnovu pravičnosti, Sud joj dosuđuje 10.000 evra u ovom delu.

B. Troškovi

85. Podnositeljka predstavke je takođe tražila 2.750 evra za troškove nastale pred Sudom.

86. Vlada je osporila ovaj zahtev.

87. U skladu sa praksom Suda, podnosilac predstavke ima pravo na naknadu troškova samo u onoj meri u kojoj je pokazano da su ti troškovi zaista i neophodno nastali i da su razumni u pogledu iznosa. U ovom slučaju, na osnovu dokumenata koje poseduje i gore navedenih kriterijuma, kao i činjenice da je podnositeljki predstavke već dodeljeno 850 evra u okviru programa pravne pomoći Saveta Evrope, Sud smatra da je opravdano da joj se dosudi dodatna suma od 1.800 evra za troškove nastale pred njim.

B. Zatezna kamata

88. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

IV. PRIMENA ČLANA 46. KONVENCIJE

89. Član 46. Konvencije propisuje:

"1. Visoke strane ugovornice preuzimaju obavezu da se povinuju pravosnažnoj presudi Suda u svakom predmetu u kome su stranke.

2. Pravosnažna presuda Suda se dostavlja Komitetu ministara koji nadgleda njeno izvršenje."

90. S obzirom na ove odredbe, proizlazi, između ostalog, da presuda u kojoj Sud utvrdi povredu, nameće Tuženoj državi zakonsku obavezu ne samo da plati zainteresovanim iznose dosuđene na ime pravičnog zadovoljenja, već i da izabere, uz nadzor Komiteta ministara, opšte i/ili, prema slučaju, pojedinačne mere koje će biti usvojene u domaćem pravnom sistemu, kako bi se okončala povreda koju je Sud utvrdio i ispravile, koliko je moguće, njene posledice (vidi Scozzari i Giunta protiv Italije [VV], br. 39221/98 i 41963/98, stav 249., ECHR 2000-VIII).

91. S tim u vezi, podnositeljka predstavke je tražila da se Tuženoj državi naloži da izmeni zakonodavstvo radi povećanja kazni za odnosna krivična dela, produži važeći rok zastarelosti i, kasnije, ponovo pokrene krivični postupak u njenom predmetu.

92. S obzirom na gore navedeno, kao i na značajan broj potencijalnih podnosilaca predstavki, Tužena država mora, u roku od godinu dana od datuma kada ova presuda postane pravosnažna u skladu sa članom 44. stav 2. Konvencije, preduzeti sve odgovarajuće mere, po mogućstvu putem lex specialis (vidi Izveštaj zaštitnika građana od 29. jula 2010. godine u stavu 29. u gornjem tekstu), da osigura uspostavljanje mehanizma sa ciljem obezbeđenja pojedinačnog obeštećenja svim roditeljima u situaciji kao što je ili koja je dovoljno slična situaciji podnositeljke predstavke (vidi stav 26. u gornjem tekstu). Ovaj mehanizam bi trebalo da nadzire nezavisno telo, sa odgovarajućim ovlašćenjima, koje će moći da pruži pouzdane odgovore u vezi sa sudbinom svakog deteta i pruži odgovarajuću naknadu, prema slučaju.

93. U vezi sa sličnim predstavkama već pred njim, Sud odlučuje da ih združi u navedenom periodu. Ova odluka nije na štetu ovlašćenja Suda da u bilo kom trenutku proglasi nedopuštenim svaki takav predmet ili da ga skine sa svog spiska predmeta u skladu sa Konvencijom.

 

IZ TIH RAZLOGA, SUD JEDNOGLASNO

1. Proglašava predstavku dopuštenom.

2. Utvrđuje da je došlo do povrede člana 8. Konvencije.

3. Utvrđuje da nema potrebe da se pritužba prema članu 13. razmatra posebno.

4. Utvrđuje:

(a) da Tužena država treba da plati podnositeljki predstavke, u roku od tri meseca od datuma kada presuda postane pravosnažna, u skladu sa članom 44. stav 2. Konvencije, sledeće iznose, koji će se pretvoriti u srpske dinare po stopi važećoj na dan izmirenja:

(i) 10.000 evra (deset hiljada evra), plus svaki porez koji se može naplatiti, na ime nematerijalne štete,

(ii) 1.800 evra (hiljadu osam stotina evra), plus svaki porez koji se može naplatiti podnositeljki predstavke, na ime troškova;

(b) da po isteku gore navedena tri meseca do isplate, treba platiti običnu kamatu na gore navedene iznose po stopi koja je jednaka najnižoj kamatnoj stopi Evropske centrale banke u zakonskom periodu uz dodatak od tri procentna poena.

5. Odbija preostali deo zahteva podnositeljke predstavke za pravično zadovoljenje.

6. Utvrđuje da Tužena država mora, u roku od godinu dana od datuma kada ova presuda postane pravosnažna, u skladu sa članom 44. stav 2. Konvencije, preduzeti sve odgovarajuće mere sa ciljem uspostavljanja mehanizma za obezbeđenje pojedinačnog obeštećenja svim roditeljima u situaciji kao što je ili koja je dovoljno slična situaciji podnositeljke predstavke (vidi stav 92. presude).

7. Odlučuje da odloži razmatranje, u periodu od godinu dana od datuma kada ova presuda postane pravosnažna, sve slične predstavke koje su već pred Sudom, bez uticaja na ovlašćenje Suda da u bilo kom trenutku proglasi nedopuštenom bilo koji takav predmet ili da ga skine sa svog spiska predmeta u skladu sa Konvencijom.

 

Sastavljeno na engleskom jeziku i dostavljeno u pisanoj formi na dan 26. marta 2013. godine, u skladu sa pravilom 77 st. 2. i 3. Poslovnika Suda.

Françoise Elens-Passos
Zamenik sekretara	 	Guido Raimondi
Predsednik