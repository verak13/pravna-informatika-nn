 PREDMET STANKOVIĆ I TRAJKOVIĆ protiv SRBIJE

 (Predstavke br. 37194/08 i 37260/08)

 RESUDA

STRAZBUR
 22. decembar 2015. godine

Ova presuda će postati pravosnažna u okolnostima utvrđenim u članu 44. stav 2. Konvencije. Ona može biti predmet redakcijske izmene.

U predmetu Stanković i Trajković protiv Srbije, Evropski sud za ljudska prava (Treće odeljenje), na zasedanju Veća u sastavu:

Luis López Guerra, predsednik,
Helena Jäderblom,
Helen Keller,
Johannes Silvis,
Dmitry Dedov,
Branko Lubarda,
Pere Pastor Vilanova, sudije,
i Stephen Phillips, sekretar Odeljenja,
Posle većanja na zatvorenoj sednici 1. decembra 2015. godine, Donosi sledeću presudu, koja je usvojena tog dana:

 

POSTUPAK

1. Predmet je formiran na osnovu dve predstavke (br. 37194/08 i 37260/08) protiv Republike Srbije koje su Sudu podnele prema članu 34. Konvencije za zaštitu ljudskih prava i osnovnih sloboda (u daljem tekstu: „Konvencija“) dve srpske državljanke, gospođa Slobodanka Stanković (u daljem tekstu: „prva podnositeljka predstavke“) i gospođa Sonja Trajković (u daljem tekstu: „druga podnositeljka predstavke“). Obe predstavke podnete su 28. jula 2008. godine.

2. Podnositeljke predstavki zastupao je gospodin G. Stanišić, advokat iz Beograda. Vladu Srbije (u daljem tekstu: „Vlada“) zastupao je njen zastupnik, gospođa V. Rodić.

3.Navodi podnositeljki predstavki odnose se na nedoslednost domaće sudske prakse u vezi sa isplatom nematerijalne štete pojedincima čiji su članovi porodica nestali ili oteti posle intervencije Severno atlanskog pakta na Kosovu1.

4. Predstavke su Vladi dostavljene 30. septembra 2014. godine.

 

ČINjENICE

I. OKOLNOSTI PREDMETA

5. Prva i druga podnositeljka predstavki rođene su 1948. godine, odnosno 1970. godine i žive u opštini Bujanovac.

A. Relevantni kontekst

6. Posle intervencije NATO na Kosovu, 9. juna 1999. godine jugoslovenska i srpska vlada saglasile su se sa faznim povlačenjem vojnih i policijskih snaga sa te teritorije i prenosom celokupne delotvorne uprave na međunarodne snage bezbednosti (u daljem tekstu: „KFOR“). U vezi sa jednim brojem opština, uključujući i opštinu Suva Reka, prema Vojno tehničkom sporazumu, prenos je trebalo da se obavi do 15. juna 1999. godine. Dalje je predviđeno da će posle toga KFOR biti taj koji će „održavati bezbednost za sve građane Kosova“. Prema sopstvenom planu faznog povlačenja, koji je trebalo sinhronizovati sa planom Jugoslovenske vojske, srpske policijske snage predvidele su da bi prenos celokupne delotvorne uprave u opštini Suva Reka trebalo da se zapravo obavi 13. juna 1999. godine.

B.U vezi sa prvom podnositeljkom predstavke (gospođa Slobodanka Stanković, predstavka broj 37194/08)

7. Supruga prve podnositeljke predstavke 13. juna 1999. godine otela je Oslobodilakčka vojska Kosova („OVK“) u opštini Suva Reka.

8. Opštinski sud u Bujanovcu je 12. marta 2002. godine proglasio supruga prve podnositeljke umrlim. Ova odluka postala je pravosnažna do 3. aprila 2002. godine.

9. Prva podnositeljka predstavke je 19. maja 2005. godine zajedno sa decom podnela parničnu tužbu protiv Republike Srbije Prvom opštinskom sudu u Beogradu, tražeći naknadu za pretrpljeni duševni bol zbog tog događaja.

10.Navedeni sud je presudom od 19. maja 2006. godine odbio tužbeni zahtev.

11. Prvostepena presuda je 21. novembra 2007. godine potvrđena presudom Okružnog suda u Beogradu. Presuda Okružnog suda uručena je prvoj podnositeljki predstavke 23. maja 2008. godine.

12. U obrazloženjima presuda Prvi opštinski sud i Okružni sud naveli su, između ostalog, da se iako je suprug prve podnositeljke predstavke otet 13. juna 1999. godine Republika Srbija ne može smatrati odgovornom, u smislu člana 180. stav 1. Zakona o obligacionim odnosima (vidi stav 26. u daljem tekstu), jer je na KFOR-u bilo da održava bezbednost svih građana Kosova od 9. juna 1999. godine nadalje (vidi stav 6. u gornjem tekstu). Činjenica da su nacionalne bezbednosne snage bile u procesu povlačenja iz Suve Reke 13. juna 1999. godine bila je prema tome samo tehničko pitanje.

13. Prva podnositeljka predstavke nije mogla podneti reviziju, s obzirom da je iznos tražene naknade bio ispod zakonskog praga.

V. U vezi sa drugom podnositeljkom predstavke (gospođa Sonja Trajković, predstavka broj 37260/08)

14. Supruga druge podnositeljke predstavke 13. juna 1999. godine otela je Oslobodilakčka vojska Kosova („OVK“) u opštini Suva Reka.

15. Opštinski sud u Bujanovcuje 24. juna 2002. godine proglasio supruga druge podnositeljke umrlim. Ova odluka postala je pravosnažna do 16. jula 2002. godine.

16. Druga podnositeljka predstavke je 31. maja 2005. godine, zajedno sa svojom decom i drugim članovima porodice, podnela parničnu tužbu protiv Republike Srbije Prvom opštinskom sudu u Beogradu, tražeći naknadu za pretrpljeni duševni bol zbog tog događaja.

17.Navedeni sud je presudom od 19. maja 2006. godine odbio tužbeni zahtev..

18. Prvostepena presudu je 3. aprila 2008. godine potvrđena presudom Okružnog suda u Beogradu.

19. U obrazloženjima presuda Prvi opštinski sud i Okružni sud naveli su, između ostalog, da se iako je suprug druge podnositeljke predstavke otet 13. juna 1999. godine Republika Srbija ne može smatrati odgovornom, u smislu člana 180. stav 1. Zakona o obligacionim odnosima, jer je na KFOR-u bilo da održava bezbednost svih građana Kosova od 9. juna 1999. godine nadalje. Činjenica da su nacionalne bezbednosne snage bile u procesu povlačenja iz Suve Reke 13. juna 1999. godine bila je prema tome samo tehničko pitanje.

20. Druga podnositeljka predstavke nije mogla uložiti dalju reviziju, s obzirom da je iznos tražene naknade bio ispod zakonskog praga.

G. Ostale relevantne činjenice

21. Podnositeljke predstavki tvrdile su da su u drugim presudama, donetim između 2006. godine i 2010. godine, Okružni sud u Beogradu, a kasnije Apelacioni sud u Beogradu, kao i Vrhovni sud u trećoj instanci, presudili u korist tužilaca, bez obzira na činjenicu što su njihove tužbe bile zasnovane na veoma sličnim činjenicama i odnosile se na identična pravna pitanja.

22.S obzirom na sudsku praksu koju su strane dostavile, u obrazloženjima tih presuda gde su navedeni sudovi/druga veća istog suda zaista presudila u korist tužilaca, srpski organi smatrani su odgovornim za živote i bezbednost svih lica sa prebivalištem na Kosovu do stvarnog prenosa delotvorne uprave na KFOR posmatrajući svaku opštinu posebno (vidi, na primer, presudu Prvog opštinskog suda u Beogradu, P. 431/07 od 24. februara 2009. godine, koju je po žalbi potvrdio Okružni sud u Beogradu; presudu Okružnog suda u Beogradu, Gž. 10832/06, 13799/06, i 11483/08 od 26. decembra 2006. godine, 5. juna 2007. godine i 14. oktobra 2008. godine; presude Apelacionog suda u Beogradu, Gž 2005/10 i 605/10 od 17. marta 2010. godine i 10. juna 2010. godine; i presude Vrhovnog suda, Rev. 1551/07, 1092/08 i 939/08 od 5. septembra 2007. godine, 24. aprila 2008. godine i 7. maja 2008. godine). 

23. Dana 18. marta 2008. godine, prema mišljenju Vlade, Građansko odeljenje Vrhovnog suda potvrdilo je ovo obrazloženje, posebno razloge date u presudi istog suda Rev. 1551/07 od 5. septembra 2007. godine (citirana u stavu 22. u gornjem tekstu).

24.U presudi Rev. 1540/10, 10. marta 2010. godine Vrhovni kasacioni sud presudio je protiv drugih tužilaca po istom osnovu kao i u predmetu podnositeljki predstavki, ali je u odluci Už. 2786/10 od 28. juna 2012. godine Ustavni sud poništio ovu presudu i naložio ponovno razmatranje ovog pitanja. Vrhovni kasacioni sud je navodno 19. aprila 2013. godine presudio u korist tužilaca, ovog puta utvrdivši da su srpski organi odgovorni za živote i bezbednost svih lica sa prebivalištem na Kosovu do stvarnog prenosa delotvorne uprave na KFOR u odnosu na opštine o kojima je reč.

25. Vrhovni kasacioni sud je 1. aprila 2014. godine usvojio detaljan akcioni plan sa ciljem obezbeđenja opšteg usaglašavanja sudske prakse u celokupnom sudskom sistemu Srbije. Ovaj plan sadržao je niz mera koje treba preduzeti na raznim nivoima sudske nadležnosti, i, između ostalog, uključivao je i sledeće: (i) usvajanje vodećih pravnih shvatanja na načelima izgrađenim u praksi Evropskog suda za ljudska prava; (ii) deljenje tih shvatanja; (iii) redovnu razmenu informacija između sudova; (iv) povećan broj tematskih rasprava i programa obuke; (v) usvajanje posebnih akcionih planova sudova na raznim nivoima; i (vi) izradu raznih IT alatki i odgovarajućih baza podataka.

 

II. RELEVANTNO DOMAĆE PRAVO

A. Zakon o obligacionim odnosima (objavljen u „Službenom listu Socijalističke Federativne Republike Jugoslavije, br. 29/78, 39/85, 45/89 i 57/89, kao i u „Službenom listu Savezne Republike Jugoslavije, broj 31/93)

26. Član 180. stav 1. ovog zakona glasi kako sledi:
„ Za štetu nastalu smrću, telesnom povredom ili oštećenjem, odnosno uništenjem imovine fizičkog lica usled akata nasilja ili terora, kao i prilikom javnih demonstracija i manifestacija, odgovara država čiji su organi po važećim propisima bili dužni da spreče takvu štetu.

B.Zakon o uređenju sudova iz 2001. godine (objavljen u „Službenom glasniku Republike Srbije – „Sl. glasnik RS“, br. 63/01, 42/02, 27/03, 29/04, 101/05 i 46/06)

27. Član 40. st. 2. i 3. propisuju, između ostalog, da se sednica odeljenja Vrhovnog suda održava ako postoji neko pitanje u vezi sa doslednošću sudske prakse. Sva pravna shvatanja doneta nakon toga su obavezujuća za veća odeljenja o kome je reč.

V. Zakon o uređenju sudova iz 2008. godine (objavljen u „Sl. glasnik RS“, br. 116/08, 104/09, 101/10, 31/11, 101/11 i 101/13)

28. Suština člana 43. st. 2. i 3 Zakona o obligacionim odnosima iz 2008. godine odgovara suštini člana 40. st. 2. i 3. Zakona o obligacionim odnosima iz 2001. godine.

G. Sudski poslovnik iz 2003. godine (objavljen u „Sl. glasnik RS“, br. 65/03, 115/05, 4/06 i 50/06)

29. Član 28. stav 1. propisuje da su svi sudovi obavezni da usaglase svoju praksu o svakom datom pitanju, i da to treba da urade usvajanjem posebnih shvatanja.

D. Sudski poslovnik iz 2009. godine (objavljen u„Sl. glasnik RS“, br.110/09, 70/11, 19/12 i 89/13)

30. Čl. 27, 28, 29. i 31. propisuju, između ostalog, da: (i) sudovi sa većim brojem sudija mogu imati odeljenja za sudsku praksu kojima je povereno praćenje relevantne domaće i međunarodne prakse; (ii) sudovi vode registar svih shvatanja koja se smatraju od značaja za sudsku praksu; (iii) sudovi mogu održavati zajedničke konsultacije o pitanjima sudske prakse, uključujući i konsultacije sa Vrhovnim kasacionim sudom; i (iv) navedena odeljenja za sudsku praksu pripremaju predloge za plenarne sednice sudija radi obezbeđenja usaglašavanja njihove sudske prakse.

 

PRAVO

I. ZDRUŽIVANjE PREDSTAVKI

31. Sud smatra da, u skladu sa Pravilom 42 stav 1. Poslovnika Suda, predstavke treba združiti, s obzirom na njihovu sličnu činjeničnu i pravnu pozadinu.

 

II. NAVODNE POVREDE ČLANA 6. STAV 1. KONVENCIJE

32. Prema članu 6. stav 1. Konvencije, podnositeljke predstavki prituživale su se zbog toga što su domaći sudovi odbacili njihove parnične tužbe i što su isti sudovi istovremeno usvojili identične tužbe drugih tužilaca.

33. Relevantni deo člana 6. stav 1. glasi kako sledi:

„Svako, tokom odlučivanja o njegovim građanskim pravima i obavezama ..., ima pravo na pravičnu ... raspravu ...pred ... sudom...“

A. Dopuštenost

34. Vlada je primetila da su podnositeljke predstavke propustile da upotrebe ustavnu žalbu. One prema tome nisu iscrpele raspoložive i delotvorne domaće pravne lekove.

35. Podnositeljke predstavki su tvrdile da ustavna žalba nije bila delotvoran pravni lek u relevantnom trenutku.

36. Sud podseća da je dosledno utvrđivao da ustavnu žalbu treba, u načelu smatrati delotvornim pravnim lekom, u okviru značenja člana 35. stav 1 . Konvencije, u odnosu na sve predstavke podnete protiv Srbije od 7. avgusta 2008. godine nadalje (vidi Vinčić i drugi protiv Srbije, br. 44698/06 i drugi, stav 51, 1. decembar 2009. godine). On ne vidi nijedan razlog da u ovom predmetu presudi drugačije, i konstatuje da su podnositeljke predstavki podnele svoje predstavke Sudu 28. jula 2008. godine. Primedba Vlade s tim u vezi mora se prema tome odbaciti (vidi, među drugim autoritetima, Šorgić protiv Srbije, br. 34973/06, st. 76. i 77, 3. novembar 2011. godine, i Lakatoš i drugi protiv Srbije, broj 3363/08, stav 87, 7. januar 2014. godine).

37. Sud dalje konstatuje da pritužbe podnositeljki predstavki nisu očigledno neosnovane u okviru značenja člana 35. stav 3 (a) Konvencije. On takođe konstatuje da one nisu nedopuštene ni po kom drugom osnovu. One se prema tome moraju proglasiti dopuštenim.

B. Osnovanost

1. Podnesci strana

38.Vlada je iznela da nije bilo povrede člana 6. stav 1. Konvencije. Posebno, od 5. septembra 2007. godine nadalje, najkasnije, sudska praksa po ovom pitanju je bila usaglašena tako što su srpski organi smatrani odgovornim za živote i bezbednost svih lica sa prebivalištem na Kosovu do stvarnog prenosa delotvorne uprave na KFOR posmatrajući svaku opštinu posebno. Jedini izuzetak bila je presuda Vrhovnog kasacionog suda Rev. 1540/10 od 10. marta 2010. godine, ali je kasnije takođe omogućeno odgovarajuće zadovoljenje u ovom predmetu (vidi stav 24. u gornjem tekstu). Najzad, Vlada je istakla da je 1. aprila 2014. godine Vrhovni kasacioni sud usvojio detaljan akcioni plan sa ciljem obezbeđenja sveobuhvatne usaglašenosti celokupne sudske prakse u sudskom sistemu Srbije (vidi stav 25. u gornjem tekstu).

39. Podnositeljke predstavki su potvrdile svoje pritužbe, dodavši da je sudska praksa ostala nedosledna u relevantnom periodu. One su, međutim, istakle da su domaći sudovi zapravo uglavnom presuđivali u korist tužilaca, pri čemu je odbacivanje njihovih tužbi bilo izuzetno. Najzad, podnositeljke predstavki su tvrdile da nedosledna sudska praksa ostaje veliki sistemski problem u sudskom sistemu Srbije, bez obzira što je Vrhovni sud usvojio akcioni plan od 1. aprila 2014. godine.

2. Ocena Suda

40. U presudi Velikog veća u predmetu Nejdet Şahin i Perihan Şahin protiv Turske ([VV], broj 13279/05, 20. oktobar 2011. godine), Sud ponavlja glavna načela važeća u predmetima koji se odnose na pitanje suprotnih sudskih odluka (st. 49-58.). Ona se mogu sumirati kako sledi:

(i) Uloga Suda nije da se bavi činjeničnim ili pravnim pogreškama koje je navodno učinio nacionalni sud osim i u onoj meri u kojoj su povređena prava i slobode zaštićene Konvencijom (vidi García Ruiz protiv Španije [VV], broj 30544/96, stav28, ECHR 1999-I). Na isti način, nije zadatak Suda da upoređuje, sem u slučaju očigledne proizvoljnosti, različite odluke domaćih sudova, čak i kada su donete u naizgled sličnim postupcima, s obzirom da se nezavisnost ovih sudova mora poštovati (vidi Ādamsons protiv Letonije, broj 3669/03, stav 118, 24. jun 2008. godine);

(ii) Postojanje suprotnih sudskih odluka je stalna karakteristika pravnih sistema koji se zasnivaju na mreži sudećih i žalbenih sudova, sa nadležnošću na određenoj teritoriji. Takve razlike mogu se javiti u okviru istog suda. Ovo se samo po sebi ne može smatrati suprotno Konvenciji (vidi Santos Pinto protiv Portugala, broj 39005/04, stav 41, 20. maj 2008. godine, i Tudor Tudor protiv Rumunije, broj 21911/03, stav 29, 24. mart 2009. godine);

(iii) Kriterijumi kojima se Sud rukovodi prilikom ocene da li su protivrečne odluke različitih domaćih sudova, koji su odlučivali u poslednjoj instanci, u saglasnosti sa pravom na pravično suđenje prema prema članu 6. stav 1. Konvencije, sastoji se u ustanovljavanju da li postoje „duboke i dugotrajne razlike“ u sudskoj praksi domaćih sudova, da li domaće pravo predviđa mehanizam za prevazilaženje ovih razlika, te da li se taj mehanizam primenjuje i kakav je efekat te promene (Iordan Iordanov i drugi protiv Bugarske, broj 23530/02, st. 49-50, 2. jul 2009. godine; Beian protiv Rumunije (broj 1), broj 30658/05, st. 34-40, ECHR 2007-V (izvodi); Ştefan i Ştef protiv Rumunije, br. 24428/03 i 26977/03, st. 33-36, 27. januar 2009. godine; Schwarzkopf i Taussik protiv Češke Republike (odluka), broj 42162/02, 2. decembar 2008. godine; Tudor Tudor, citirana u gornjem tekstu, stav 31; Ştefănică i drugi protiv Rumunije, broj 38155/02, stav 36, 2. novembar 2010. godine);

(iv) Ocena Suda zasniva se takođe i na principu pravne sigurnosti koji je implicitno sadržan u svim članovima Konvencije i predstavlja suštinski aspekt vladavine prava (vidi, među drugim autoritetima, Beian (broj 1), citirana u gornjem tekstu, stav 39; Iordan Iordanov i drugi, citirana u gornjem tekstu, stav 47; i Ştefănică i drugi, citirana u gornjem tekstu, stav 31.);

(v) Princip pravne sigurnosti garantuje, između ostalog, izvesnu stabilnost i doprinosi poverenju javnosti u sudove. Opstajanje protivrečnih sudskih odluka, s druge strane, može dovesti do pravne nesigurnosti koja bi verovatno dovela do umanjenja poverenja javnosti u pravni sistem, pri čemu je jasno da je takvo poverenje jedan od suštinskih elemenata države koja se zasniva na vladavini prava (vidi Paduraru protiv Rumunije, stav 98, broj 63252/00, ECHR 2005- XII (izvodi); Vinčić i drugi, citirana u gornjem tekstu, stav 56; i Ştefănică i drugi, citirana u gornjem tekstu, stav 38.);

(vi)Međutim, zahtevi za pravnom sigurnošću i zaštitom legitimnog poverenja javnosti, ne daju stečeno pravo na doslednost sudske prakse (vidi Unédic protiv Francuske, broj 20153/04, stav 74, 18. decembar 2008. godine). Razvoj sudske prakse nije sam po sebi protivrečan ispravnoj primeni pravde jer propust da se održi dinamičan i razvojni pristup mogao bi dovesti do rizika ometanja reforme ili napretka (vidi Atanasovski protiv Bivše Jugoslovenske Republike Makedonije, broj 36815/03, stav 38, 14. januar 2010. godine).

41. Ako se vratimo na predmetni slučaj, Sud primećuje da iz sudske prakse koju su strane dostavile proizilazi da su u periodu od 26. decembra 2006. godine do 10. juna 2010. godine samo u predmetima podnositeljki predstavke domaći sudovi odbili tužbene zahteve. U svim drugim slučajevima tužbeni zahtevi su usvojeni sa obrazloženjem da su organi Republike Srbije bili odgovorni za život i bezbednost svih lica sa prebivalištem na Kosovu do stvarnog prenosa delotvorne kontrole na KFOR posmatrajući svaku opštinu posebno (vidi st. 10, 11, 17, 18, 22. i 23. u gornjem tekstu). Jedini izuzetak s tim u vezi bila je presuda Vrhovnog kasacionog suda Rev. 1540/10 od 10. marta 2010. godine, ali je i ovo pitanje kasnije rešeno u korist tužilaca, mada posle intervencije Ustavnog suda (vidi stav 24. u gornjem tekstu). U vezi sa samim podnositeljkama predstavke, one su takođe potvrdile da su tokom celog perioda o kome je reč domaći sudovi uglavnom presuđivali u korist tužilaca, dok je odbacivanje njihovih zahteva bilo izuzetno. Izgleda, prema tome, da je srpsko pravosuđe generalno usaglasilo sudsku praksu o ovom pitanju u relevantnom trenutku, ali da su u slučaju podnositeljki predstavke sudovi presudili protiv njih. Iako je to uznemirujuće za lica na koja se odnosi, kao što je već primećeno u gore navedenom tekstu, postojanje protivrečnih sudskih odluka je stalna karakteristika pravnih sistema koji se zasnivaju na mreži sudećih i žalbenih sudova, sa nadležnošću na određenoj teritoriji. Takve razlike mogu se javiti i u okviru istog suda. Ovo se samo po sebi ne može smatrati suprotno Konvenciji.

42.Najzad, ne može se ni reći da je obrazloženje u domaćim presudama donetim u odnosu na podnositeljke predstavke bilo proizvoljno. Posebno, opštinski i okružni sud utvrdili su da Tužena država ne može da se smatra odgovornom, jer je obavezu da osigura bezbednost svih građana Kosova preuzeo KFOR od 9. juna 1999. godine nadalje. Ovaj pristup, iako različit od stavova koje su sudovi izrazili u drugim predmetima ovog tipa, svakako nije bio neodrživ, posebno imajući na umu donekle neodređene domaće i/ili međunarodne odredbe koje se moraju tumačiti (vidi stav 6. u gornjem tekstu).

43. Gore navedeno je dovoljno da omogući Sudu da zaključi da nije bilo „dubokih i dugotrajnih razlika“ u relevantnoj sudskoj praksi, niti je došlo do pravne nesigurnosti, u konkretnom periodu. Pri tome, podrazumeva se, naravno, da nije uloga Suda da odlučuje kakav je trebalo da bude ishod po tužbama podnositeljki predstavke (vidi, na primer, Vinčić i drugi, citirana u gornjem tekstu, stav 56, i Rakić i drugi, citirana u gornjem tekstu, stav 44.).

44. Prema tome nije bilo povrede člana 6. stav 1. Konvencije.

 

IZ TIH RAZLOGA, SUD, JEDNOGLASNO,
1. Odlučuje da predstavke združi;
2. Proglašava predstavke dopuštenim;
3. Utvrđuje da nije bilo povrede člana 6. stav 1. Konvencije.

Sastavljeno na engleskom jeziku i dostavljeno u pisanoj formi na dan 22. decembra 2015. godine, u skladu sa pravilom 77 st. 2. i 3. Poslovnika Suda.

Stephen Phillips                                                                Luis López Guerra