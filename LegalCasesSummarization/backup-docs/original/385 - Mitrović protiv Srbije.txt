Presuda je objavljena u "Službenom glasniku RS", br. 43/2017 od 5.5.2017. godine.

 

 

TREĆE ODELjENjE

PREDMET MITROVIĆ protiv SRBIJE
(Predstavka broj 52142/12)

PRESUDA

STRAZBUR

21. mart 2017. godine

Ova presuda će postati pravosnažna u okolnostima iznetim u članu 44. stav 2. Konvencije. Ona može biti predmet redakcijskih izmena.

U predmetu Mitrović protiv Srbije,

Evropski sud za ljudska prava (Treće odeljenje), na zasedanju Veća u sastavu:

Helena Jäderblom, predsednik,

Branko Lubarda,

Luis López Guerra,

Helen Keller,

Dmitry Dedov,

Alena Poláčková,

Georgios A. Serghides, sudije,

i Stephen Phillips, sekretar Odeljenja,

Posle većanja na zatvorenom zasedanju 28. februara 2017. godine,

Donosi sledeću presudu, koja je usvojena tog dana:

POSTUPAK

1. Predmet je formiran na osnovu predstavke (broj 52142/12) protiv Republike Srbije koju je Sudu podneo, prema članu 34. Konvencije za zaštitu ljudskih prava i osnovnih sloboda (u daljem tekstu: „Konvencija”), državljanin Bosne i Hercegovine, gospodin Miladin Mitrović („Podnosilac predstavke”), 31. jula 2012. godine.

2. Podnosioca predstavke zastupala je gospođa D. Milovanović, advokat iz Temerina. Vladu Srbije (u daljem tekstu: „Vlada”) prvobitno je zastupala gospođa V. Rodić, njen zastupnik u to vreme, koju je nedavno zamenila sadašnji zastupnik, gospođa N. Plavšić.

3. Podnosilac predstavke je tvrdio da je njegovim lišenjem slobode u srpskom zatvoru na osnovu presude međunarodno nepriznatog suda povređen član 5. Konvencije.

4. Pritužba u vezi sa lišenjem slobode podnosioca predstavke od 7. jula 2010. godine do 15. novembra 2012. godine prosleđena je Vladi 18. decembra 2014. godine, a preostali deo predstavke proglašen je nedopuštenim prema Pravilu 54 stav 3. Poslovnika Suda.

5. Na osnovu obaveštenja prema članu 36. stav 1. Konvencije i Pravila 44 stav 1 (a), Vlada Bosne i Hercegovine nije želela da iskoristi pravo da se umeša u predmetni slučaj.

6. Pravni zastupnik podnosioca predstavke 26. oktobra 2015. godine obavestila je Sud da je podnosilac predstavke preminuo 20. oktobra 2014. godine i da su njegovi naslednici, gospođa Toma Mitrović, gospodin Mladen Mitrović, gospodin Milorad Mitrović i gospođa Radmila Siroćuk izrazili želju da se predmet pred Sudom nastavi.

ČINjENICE

I. OKOLNOSTI PREDMETA

A. Uvod

7. Podnosilac predstavke rođen je 1943. godine i živeo je u Sremskoj Mitrovici. Preminuo je 20. oktobra 2014. godine.

B. Krivični postupak u „Republici Srpskoj Krajini”

8. „Policija Republike Srpske Krajine” je 26. decembra 1993. godine stavila podnosioca predstavke u istražni pritvor pod sumnjom da je izvršio ubistvo. Njegov pritvor je kasnije produžio „istražni sudija” 29. decembra 1993. godine, kao i „Okružni sud u Belom Manastiru” 25. januara 1994. godine, 15. februara 1994. godine, 8. aprila 1994. godine i 9. maja 1994. godine.

9. „Okružni sud u Belom Manastiru” osudio je podnosioca predstavke 9. maja 1994. godine zatvorskom kaznom od osam godina za ubistvo. On je našao da je podnosilac predstavke, nakon svađe u kojoj ga je komšija optužio za ratno profiterstvo, namerno puškom pucao komšiji u glavu, od čega je on nastradao na licu mesta. On je dalje utvrdio da se ceo događaj desio pred nekoliko očevidaca.

10. „Vrhovni sud Republike Srpske Krajine” potvrdio je ovu kaznu 21. jula 1994. godine. Podnosilac predstavke je zatim poslat na odsluženje kazne u „Okružnom zatvoru u Belom Manastiru”.

11. Sve gore navedene institucije su u relevantnom periodu bile pod upravom „Republike Srpske Krajine”, međunarodno nepriznatog samoproglašenog entiteta osnovanog na teritoriji Republike Hrvatske za vreme ratova u bivšoj Jugoslaviji. Entitet je prestao da postoji nakon usvajanja Osnovnog sporazuma za oblast Istočne Slavonije, Baranje i Zapadnog Srema od 12. novembra 1995. godine (u daljem tekstu: „Erdutski sporazum”) kojim je Republika Hrvatska preuzela suverenitet na celoj njenoj teritoriji. Tužena država ovaj entitet nikada nije priznala za državu.

V. Prebacivanje podnosioca predstavke na izdržavanje kazne u Srbiju

12. Ubrzo nakon usvajanja Erdutskog sporazuma, a na zahtev „Okružnog zatvora u Belom Manastiru”, podnosilac predstavke je 20. juna 1996. godine prebačen u Kazneno-popravni zavod u Sremskoj Mitrovici, koji se nalazi na teritoriji Tužene države. „Briga za bezbednost” navedena je kao razlog za prebacivanje. Organi Republike Srbije nisu sproveli nikakav postupak za priznavanje i izvršenje strane zatvorske kazne.

13. Podnosilac predstavke je ostao u zatvoru u Sremskoj Mitrovici do 5. februara 1999. godine, kada je pušten na godišnji otpust do 15. februara 1999. godine. Pošto se u zatvor nije vratio predviđenog dana, za njim je izdata poternica.

14. Podnosilac predstavke je uhapšen 7. jula 2010. godine kada je pokušao da uđe u Srbiju iz Hrvatske. Poslat je u zatvor u Sremskoj Mitrovici da odsluži ostatak kazne.

15. Podnosilac predstavke je ostao u zatvoru do 15. novembra 2012. godine kada ga je pomilovao Predsednik Republike Srbije i kada je pušten.

G. Postupak pred Ustavnim sudom

16. Podnosilac predstavke je 4. februara 2011. godine izjavio ustavnu žalbu osporavajući zakonitost njegovog zatvora.

17. Ustavni sud je 10. maja 2012. godine utvrdio da nema povrede prava podnosioca predstavke na slobodu. On je zaključio da je pravni osnov za lišenje slobode podnosioca predstavke osuda „Vrhovnog suda Srpske Krajine” od 21. jula 1994. godine. On je dalje konstatovao da postupak koji reguliše priznavanje strane krivične kazne i njeno izvršenje nije primenjiv u slučaju podnosioca predstavke zato što Srpska Krajina nije država. Sud je zaključio da je podnosiočevo prebacivanje obavljeno iz činjeničnih razloga – pogoršanja bezbednosne situacije u ratnoj zoni što je moglo da dovede do bekstva podnosioca predstavke iz zatvora ili do smrti. Sud je dalje konstatovao da je podnosilac predstavke osuđen za ubistvo čime je povređeno pravo na život i da države imaju pozitivne obaveze da ovo pravo zaštite. On je na kraju utvrdio da je nepostojanje postupka za priznanje strane presude proporcionalno obavezi izvršenja zatvorske kazne za ubistvo, posebno što je podnosilac predstavke imao pristup Ustavnom sudu koji je imao ovlašćenje da izvrši reviziju zakonitosti njegovog lišenja slobode, kao i da je imao pristup drugim postupcima dostupnim svakom drugom zatvoreniku u Srbiji, uključujući i postupak za primenu pomilovanja.

D. Parnični postupak

18. Podnosilac predstavke je 7. marta 2011. godine pokrenuo parnični postupak za naknadu štete zbog nezakonite kazne zatvora. Prvostepeni sud u Beogradu je 13. decembra 2012. godine odbio zahtev podnosioca predstavke našavši da je on zakonito osuđen za ubistvo pred sudovima „Republike Srpske Krajine” i da se njegov zatvor ne može smatrati nezakonitim. Apelacioni sud u Beogradu je 16. aprila 2014. godine potvrdio ovu presudu. Podnosilac predstavke je 6. juna 2014. godine uložio reviziju Vrhovnom kasacionom sudu. Vrhovni kasacioni sud je 8. jula 2015. godine odbacio podnosiočevu reviziju na procesnoj osnovi, našavši da je vrednost spora u pitanju ispod važećeg zakonskog praga.

II. RELEVANTNO DOMAĆE PRAVO I PRAKSA

A. Ustav Republike Srbije (objavljen u „Službenom glasniku RS”, broj 98/06)

19. Član 27. Ustava utvrđuje, između ostalog:

„Svako ima pravo na ličnu slobodu i bezbednost. Lišenje slobode dopušteno je samo iz razloga i u postupku koji su predviđeni zakonom.

...

Svako ko je lišen slobode ima pravo žalbe sudu, koji je dužan da hitno odluči o zakonitosti lišenja slobode i da naredi puštanje na slobodu ako je lišenje slobode bilo nezakonito.”

B. Zakonik o krivičnom postupku iz 1977. godine (objavljen u „Službenom listu Socijalističke Federativne Republike Jugoslavije”, br. 4/77, 36/77, 14/85, 26/86, 74/87, 57/89, kao i u „Službenom listu Savezne Republike Jugoslavije”, br. 27/92 i 24/94)

20. Relevantni član ovog zakonika glasi kako sledi:

Član 520.

(1) Domaći sudovi neće postupati po molbi inostranog organa kojom se traži izvršenje krivične presude inostranog suda.

(2) Izuzetno od odredbe iz stava 1. ovog člana, domaći sud će izvršiti pravosnažnu presudu u odnosu na sankciju koju je izrekao inostrani sud ako je to predviđeno međunarodnim ugovorom i ako sankciju izrekne i domaći sud prema krivičnom zakonodavstvu Socijalističke Federativne Republike Jugoslavije.

(3) Nadležan sud donosi presudu u veću iz člana 23. stav 6. ovoga zakona bez prisustva stranaka.

(4) Mesna nadležnost suda određuje se prema poslednjem prebivalištu osuđenog lica u Socijalističkoj Federativnoj Republici Jugoslaviji, a ako osuđeno lice nije imalo prebivalište u Socijalističkoj Federativnoj Republici Jugoslaviji – prema mestu rođenja. Ako osuđeno lice nije imalo prebivalište niti je rođeno u Socijalističkoj Federativnoj Republici Jugoslaviji, savezni sud će odrediti jedan od stvarno nadležnih sudova pred kojim će se sprovesti postupak.

(5) Stvarno nadležan sud je sud određen republičkim, odnosno pokrajinskim zakonima, a za vojna lica – prvostepeni vojni sud.

(6) U izreku presude iz stava 3. ovog člana sud će uneti potpunu izreku i naziv suda iz inostrane presude i izreći će sankciju. U obrazloženju presude izneće razloge kojima se rukovodio prilikom izricanja sankcija.

(7) Protiv presude mogu izjaviti žalbu javni tužilac i osuđeni ili njegov branilac.

(8) Ako strani državljanin osuđen od domaćeg suda ili lice ovlašćeno ugovorom podnese molbu prvostepenom sudu da osuđeni izdržava kaznu u svojoj zemlji, prvostepeni sud će postupiti po međunarodnom ugovoru.

V. Zakon o obligacionim odnosima (objavljen u „Službenom listu SFRJ”, br. 29/78, 39/85, 45/89, 57/89 i „Službenom list SRJ”, broj 31/93)

21. Čl. 199. i 200. Zakona o obligacionim odnosima propisuju, između ostalog, da svako ko je pretrpeo strah, fizički bol i duševnu patnju zbog povrede njegovih prava ličnosti ima pravo, u zavisnosti od trajanja i jačine patnje, da tuži radi finansijske naknade pred parničnim sudovima, kao i da traži druge oblike obeštećenja „koje bi moglo” pružiti odgovarajuće nematerijalno zadovoljenje.

G. Praksa Vrhovnog kasacionog suda

22. U predmetima faktički sličnim ovom, Vrhovni kasacioni sud Republike Srbije utvrđivao je da je hapšenje pojedinaca osuđenih u „Republici Srpskoj Krajini” koji služe svoje kazne u zatvorima u Srbiji nezakonito (vidi, na primer, presuda Vrhovnog kasacionog suda Rev. 1031⁄11 od 30. maja 2012. godine). Vrhovni sud je naveo da formalni zahtev člana 520. Zakonika o krivičnom postupku, prema kom zatvorsku kaznu mora potvrditi domaći sud, nije ispunjen. On je utvrdio da pojedinci u tom slučaju imaju pravo na naknadu zbog procesnih nedostataka u vezi sa njihovim hapšenjem.

PRAVO

I. LOCUS STANDI

23. Sud konstatuje da je podnosilac predstavke preminuo 2014. godine, nakon podnošenja ove predstavke, kao i želju njegove supruge i dece da nastave sa predstavkom pred Sudom.

24. Vlada se nije suprotstavila njihovoj želji.

25. Sud je već presuđivao da najbliži srodnik ili naslednici mogu u načelu nastaviti sa predstavkom, pod uslovom da on ili ona imaju dovoljno interesa u predmetu (vidi Centre for Legal Resources u ime Valentin Câmpeanu protiv Rumunije [VV], broj 47848/08, stav 97, ECHR 2014).

26. Sud, stoga, prihvata da supruga i deca podnosioca predstavke imaju zakonito pravo da nastave sa predstavkom u njegovo ime i da mora da nastavi sa razmatranjem predstavke na zahtev gospođe Tome Mitrović, gospodina Mladena Mitrovića, gospodina Milorada Mitrovića i gospođe Radmile Siroćuk. Sud će se dalje pozivati na pokojnog gospodina Mitrovića kao na „podnosioca predstavke”.

II. NAVODNA POVREDA ČLANA 5. STAV 1. KONVENCIJE

27. Podnosilac predstavke pritužuje se prema članu 5. stav 1 (a) Konvencije da njegovo lišenje slobode od 7. jula 2010. godine do 15. novembra 2012. godine nije bilo zakonito. Relevantni deo tog člana glasi kako sledi:

„1. Svako ima pravo na slobodu i bezbednost ličnosti. Niko ne može biti lišen slobode osim u sledećim slučajevima i u skladu sa zakonom propisanim postupkom:

a) u slučaju zakonitog lišenja slobode na osnovu presude nadležnog suda;

....”

28. Vlada poriče svaku povredu.

A. Dopuštenost

1. Iscrpljenost domaćih pravnih lekova

29. U pisanim zapažanjima od 20. maja 2015. godine Vlada je tvrdila da parnični predmet podnosioca predstavke u vezi sa suštinski istom pritužbom kao što je ona dostavljena Sudu još nije rešen pred Vrhovnim kasacionim sudom i da, prema tome, predstavku treba odbaciti kao preuranjenu. U dodatnim informacijama od 7. decembra 2015. godine, međutim, Vlada je obavestila Sud da je Vrhovni kasacioni sud odbacio podnosiočevu reviziju i da je postupak, prema tome, završen.

30. Sud podseća da je na podnosiocu predstavke, kada postoji više dostupnih delotvornih pravnih lekova, da izabere pravni lek koji će koristiti (vidi Airey protiv Irske, presuda od 9. oktobra 1979. godine, serija A broj 32, str. 12, stav 2.). Sud konstatuje da je podnosilac predstavke već uložio istu predstavku pred Ustavnim sudom i da je sud doneo odluku o njenoj osnovanosti (vidi st. 16. i 17. u gornjem tekstu). Prema tome, od podnosioca predstavke se opravdano nije moglo očekivati da krene još jednim pravnim putem „mogućeg obeštećenja”. U svakom slučaju, podnosilac predstavke jeste koristio pravni lek pred parničnim sudovima do Vrhovnog kasacionog suda.

31. U svetlu ovih okolnosti, Sud nalazi da je podnosilac predstavke zaista iscrpeo sve domaće pravne lekove u smislu člana 35. stav 1. Konvencije i odbija primedbu Vlade s tim u vezi.

2. Zloupotreba prava na pojedinačnu predstavku

32. Vlada je tvrdila da je podnosilac predstavke propustio da Sud obavesti o parničnom postupku koji je pokrenuo i koji se odnosio na suštinski iste pritužbe kao pritužbe dostavljene Sudu. Ona je tvrdila da je ovo važna informacija i da propust da se ona dostavi treba smatrati zloupotrebom prava na pojedinačnu predstavku.

33. Sud podseća da se predstavka može odbaciti kao zloupotreba prava na pojedinačnu predstavku u smislu člana 35. stav 3 (a) Konvencije ako je, između ostalih razloga, zasnovana na lažnim informacijama (vidi Kerechashvili protiv Gruzije (odluka), broj 5667/02, 2. maj 2006. godine; Bagheri i Maliki protiv Holandije (odluka), broj 30164/06, 15. maj 2007. godine; Poznanski i drugi protiv Nemačke (odluka), broj 25101/05, 3. jul 2007. godine; i Simitzi-Papachristou i drugi protiv Grčke (odluka), broj 50634/11, stav 36, 5. novembar 2013. godine) ili ako su značajne informacije i dokumenta namerno izostavljeni, bilo da su poznati od samog početka (vidi Kerechashvili, citirana u gornjem tekstu) ili kada je došlo do novog značajnog razvoja događaja tokom postupka (vidi Predescu protiv Rumunije, broj 21447/03, st. 25–27, 2. decembar 2008. godine; i Tatalović i Dekić protiv Srbije (odluka), broj 15433/07, 29. maj 2012. godine). Međutim, svako izostavljanje informacija ne predstavlja zloupotrebu; informacije o kojima je reč moraju se ticati same srži predmeta (vidi, na primer, Komatinović protiv Srbije (odluka), broj 75381/10, 29. januar 2013. godine).

34. Ako se vratimo na predmetni slučaj, Sud konstatuje da je podnosilac predstavke zaista propustio da Sud obavesti o parničnom postupku u pitanju. Sud konstatuje, međutim, da je podnosilac predstavke dobio odluku Ustavnog suda pre podnošenja predstavke. On dalje konstatuje da ni sam Ustavni sud nije smatrao da je parnični postupak prepreka za odlučivanje o osnovanosti podnosiočeve ustavne žalbe. Pošto je podnosilac predstavke iscrpeo sve domaće pravne lekove u ovom predmetu, njegov izbor da na domaćem nivou koristi drugi put nakon podnošenja predstavke nije nikako mogao da Sud dovede u zabunu pri razmatranju ovog predmeta. Sud bi slobodno mogao da predstavku proglasi nedopuštenom da je podnosilac predstavke imao uspeha u parničnom postupku i dobio naknadu, a da je propustio da Sud obavesti o toj činjenici (uporediti po sličnosti i suprotnosti sa Caballero Ramirez protiv Španije (odluka), broj 24902/11, 3. novembar 2016. godine, st. 35–40). Podnosilac predstavke, međutim, nije imao uspeha u parničnom postupku, pa se to pitanje ne postavlja.

35. Sud, prema tome, odbija primedbu Vlade u vezi sa zloupotrebom prava na pojedinačnu predstavku.

3. Zaključak

36. Sud konstatuje da predstavka nije očigledno neosnovana u smislu člana 35. stav 3 (a) Konvencije. On dalje konstatuje da ona nije nedopuštena ni po jednom drugom osnovu. Ona se, prema tome, mora proglasiti dopuštenom.

B. Osnovanost

37. Podnosilac predstavke je tvrdio da je njegovim lišenjem slobode od 7. jula 2010. godine do 15. novembra 2012. godine na osnovu presude „suda” entiteta koji Vlada Tužene države nije priznala povređeno njegovo pravo na slobodu garantovano članom 5. Konvencije. On je tvrdio da je zbog propusta domaćih sudova da postupaju prema postupku za priznanje strane odluke u krivičnim pitanjima njegovo lišenje slobode bilo nezakonito.

38. Vlada je osporila tvrdnje podnosioca predstavke. Ona je najviše ponovila obrazloženje koje je Ustavni sud ponudio u njegovoj odluci u vezi sa predmetnim slučajem (vidi stav 17. u gornjem tekstu).

39. Sud na početku konstatuje suštinsku važnost garancija sadržanih u članu 5. za obezbeđenje prava pojedinaca u demokratiji da ne budu u proizvoljnom pritvoru od strane vlasti. Iz tog razloga je Sud stalno naglašavao u svojoj praksi da svako lišavanje slobode mora biti zakonito (vidi, među mnogim drugim autoritetima, El-Masri protiv Bivše Jugoslovenske Republike Makedonije [VV], broj 39630/09, stav 230, ECHR 2012; i Chahal protiv Ujedinjenog Kraljevstva, 15. novembar 1996. godine, stav 118, Izveštaji o presudama i odlukama 1996-V).

40. Da bi se ispunio zahtev zakonitosti, lišavanje slobode mora biti „u skladu sa postupkom predviđenim zakonom”. To znači da on mora biti prema materijalnim i procesnim pravilima nacionalnog prava (Del Río Prada protiv Španije [VV], broj 42750/09, stav 125, ECHR 2013) ili međunarodnog prava, prema slučaju (vidi, među mnogim drugim autoritetima, Medvedyev i drugi protiv Francuske [VV], broj 3394/03, stav 79, ECHR 2010; i Toniolo protiv San marina i Italije, broj 44853/10, stav 46, 26. jun 2012. godine).

41. Član 5. stav 1. Konvencije sadrži iscrpnu listu dozvoljenih osnova za lišavanje slobode. Nikakvo lišavanje slobode neće biti zakonito, osim ako nije zasnovano na nekom od osnova utvrđenih u podstavovima (a) do (đ) člana 5. stav 1.

42. Ako se vratimo na predmetni slučaj, Sud konstatuje da je podnosioca predstavke za ubistvo osudio sud koji je funkcionisao van pravnog sistema Srbije. On je zatim prebačen u zatvor u Srbiji radi osluženja kazne. Sud dalje konstatuje da organi Srbije nisu vodili nikakav postupak za priznavanje strane odluke kako propisuju relevantne odredbe Zakonika o krivičnom postupku koji je tada bio na snazi (vidi stav 20. u gornjem tekstu). Vrhovni kasacioni sud je zauzeo stav da je propuštanje takvog postupka u predmetima suštinski sličnim ovom predmetu nezakonito (vidi stav 22. u gornjem tekstu). Obrazloženje Ustavnog suda u vezi sa istim pitanjem nije suprotno ovom zaključku zato što je on, takođe, utvrdio da relevantni postupak nije primenjen u slučaju podnosioca predstavke. Ustavni sud je, međutim, zauzeo stav da pravo podnosioca predstavke na slobodu nije povređeno zato što je njegovo lišenje slobode bilo „proporcionalno” krivičnom delu koje je počinio (vidi stav 17. u gornjem tekstu).

43. Sud smatra da bi, čak i kada je proporcionalnost faktor koji treba uzeti u obzir pri oceni da li lišavanje slobode ispunjava zahtev člana 5. stav 1. Konvencije, ona bila relevantna samo pod preduslovom da je to lišavanje slobode zakonito. U tom smislu, Sud konstatuje da je lišenje slobode na osnovu odluke stranog suda koju organi Srbije nisu priznali u odgovarajućem postupku ipso facto nezakonito prema pravilima domaćeg prava (uporediti po sličnosti i suprotnosti sa Drozd i Janousek protiv Francuske i Španije, 26. jun 1992. godine, st. 107. i 110, serija A broj 240). U predmetnom slučaju je jasno da domaći organi nisu sproveli odgovarajući postupak koji se zahteva domaćim pravom za priznavanje strane odluke u krivičnim pitanjima. Sud smatra da s obzirom da je podnosilac predstavke bio lišen slobode na osnovu odluke koja nije priznata na domaćem nivou, i u nedostatku neke druge osnove u domaćem pravu za lišenje slobode, zahtev zakonitosti sadržan u članu 5. stav 1. nije ispunjen. Sud, prema tome, smatra da je lišenje slobode podnosioca predstavke od 7. jula 2010. godine do 15. novembra 2012. godine bilo nezakonito.

44. Prema tome, došlo je do povrede člana 5. stav 1. Konvencije.

III. PRIMENA ČLANA 41. KONVENCIJE

45. Član 41. Konvencije propisuje:

„Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci.”

46. Podnosilac predstavke nije podneo zahtev za pravično zadovoljenje. Prema tome, Sud smatra da nema osnova da mu se na ime toga dosudi bilo kakav iznos.

IZ TIH RAZLOGA, SUD, JEDNOGLASNO,

1. Proglašava predstavku dopuštenom;

2. Utvrđuje da je došlo do povrede člana 5. stav 1. Konvencije.

Sastavljeno na engleskom jeziku i dostavljeno u pisanoj formi na dan 21. marta 2017. godine, u skladu sa pravilom 77 st. 2. i 3. Poslovnika Suda.

Stephen Phillips
Sekretar

Helena Jäderblom
Predsednik