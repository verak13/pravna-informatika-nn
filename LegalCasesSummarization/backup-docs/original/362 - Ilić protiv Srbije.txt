EVROPSKI SUD ZA LjUDSKA PRAVA

DRUGO ODELjENjE
PREDMET
ILIĆ protiv SRBIJE
(Predstavka br. 30132/04)
PRESUDA
STRAZBUR
9. oktobar 2007. godine

Ova presuda će postati pravosnažna u okolnostima predviđenim članom 44. stav 2. Konvencije. Moguće su redaktorske promene.

 

U predmetu Ilić protiv Srbije, Evropski sud za ljudska prava (Drugo odeljenje) zasedajući u veću u čijem su sastavu bili:

gđa F. TULKENS (F. TULKENS) predsednik,

g. I. KABRAL BARETO, (I. CABRAL BARRETO),

g. R. TURMEN, (R. TÜRMEN),

g. M. UGREKHELIDZE, (M. UGREKHELIDZE),

g. V. ZAGREBELSKI, (V. ZAGREBELSKY),

gđa A. MULARONI (A. MULARONI),

g. D. POPOVIĆ, sudije

i gđa F. Elens-Pasos (F. ELENS-PASSOS), zamenik sekretara Odeljenja,

posle većanja na zatvorenoj sednici održanoj 18. septembra 2007. godine, izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (broj 30132/04) protiv državne zajednice Srbija i Crna Gora, čiji je sledbenik Srbija od 3. juna 2006. godine (videti stav 49. u daljem tekstu), koju je Sudu podneo po članu 34. Konvencije za zaštitu ljudskih prava i osnovnih sloboda (u daljem tekstu zvana "Konvencija") tadašnji državljanin Državne zajednice Srbija i Crna Gora, g. Aleksandar Ilić (u daljem tekstu zvani "podnosilac predstavke"), dana 22. juna 2004. godine.

2. Vladu državne zajednice Srbija i Crna Gora, a kasnije Vladu Srbije (u daljem tekstu zvana "Vlada") zastupao je njen zastupnik, g. S. Carić.

3. Dana 4. maja 2006. godine Sud je odlučio da Vladu obavesti o predstavci. Primenjujući član 29. stav 3. Konvencije, takođe je odlučio da se osnovanost predstavke razmatra zajedno sa njenom prihvatljivošću.

ČINjENICE

I. OKOLNOSTI PREDMETA

4. Podnosilac predstavke je rođen 1935. godine i živi u Beogradu, Srbija.

A. Upravni postupak

5. Dana 23. marta 1960. godine stambenu zgradu koja je bila vlasništvo oca podnosioca predstavke nacionalizovale su jugoslovenske komunističke vlasti.

6. Dana 1. decembra 1960. godine organi opštine Palilula su saopštili da jedan određeni stan u stambenoj zgradi ostaje imovina oca podnosioca predstavke.

7. Posle smrti oca, podnosilac predstavke je nasledio zakonsko pravo na taj stan. On, međutim, nije mogao da u njemu stvarno uživa jer je stan bio predmet posebnog "režima zaštićenog stanara" i, kao takvog, fizički su ga koristila druga lica čiju su najam regulisali organi javne vlasti.

8. Novi Zakon o stanovanju je 1992. godine omogućio da, pod određenim uslovima, vlasnici takvih stanova povrate efektivnu državinu (videti stavove 39-41. u daljem tekstu).

9. Dana 19. januara 1993. godine Odeljenje za komunalno-stambene poslove opštine Palilula prihvatilo je zahtev podnosioca predstavke za iseljenje stanara iz stana i naložilo je istoj opštini da se "zaštićenom stanaru" o kome je reč obezbedi odgovarajući alternativni smeštaj najkasnije do 31. decembra 1995. godine.

10. Dana 17. avgusta 1994. godine Odeljenje za stambeno-komunalne poslove opštine Palilula donelo je još jednu odluku sa istim dejstvom (360-440/93-II-01). Time je potvrdilo svoju odluku od 19. januara 1993. godine i izričito naložilo iseljenje zaštićenog stanara do 31. decembra 1995. godine.

11. Dana 1. decembra 1994. godine Sekretarijat za komunalne i stambene poslove grada Beograda je odbacio žalbu koju je podnelo Javno pravobranilaštvo opštine Palilula, pa je odluka od 17. avgusta 1994. godine time postala pravosnažna.

12. Dana 4. avgusta 2006. godine Odeljenje za komunalno-stambene poslove opštine Palilula je ponudilo zakonskom nasledniku prvobitnog zaštićenog stanara, gđi B. K., poseban alternativni smeštaj ali je zatim navelo da se "spisak prioriteta" i pored toga mora uzeti u obzir.

13. Gđa B. K. je navela da je nastavila da živi u tom stanu, posle smrti bivšeg zaštićenog stanara, zajedno sa njenim sinom, snajom i njihovim maloletnim detetom. Dodala je da je ponuđeni stan nekih 20 kvadratnih metara manji od onoga u kome trenutno živi, i navela da se on ne nalazi u centru grada.

14. Dana 10. avgusta 2006. godine Odeljenje za komunalno-stambene poslove opštine Palilula ponovo je potvrdilo svoju ponudu, ali je g. S. K., sin gđe B. K., izjavio da je stan o kome je reč neodgovarajući u smislu veličine kao i broja raspoloživih soba. On je, međutim, dodao da će on i njegova porodica dostaviti opštini svoj konačni odgovor u roku od petnaest dana.

B. Parnični postupak

15. Podnosilac predstavke je 1996. godine pokrenuo parnični postupak protiv opštine Palilula kod Prvog opštinskog suda u Beogradu. Tražio je naknadu za materijalnu štetu koju je pretrpeo zbog nemogućnosti da i dalje koristi/iznajmljuje stan o kome je reč.

16. Dana 2. septembra 1996. godine Prvi opštinski sud u Beogradu (u daljem tekstu "Opštinski sud") doneo je delimičnu presudu u korist podnosioca predstavke.

17. Dana 30. juna 1997. godine Okružni sud u Beogradu je ukinuo ovu odluku po žalbi i naložio ponovno suđenje.

18. Dana 26. juna 2001. godine Opštinski sud je ponovo presudio protiv podnosioca predstavke.

19. Dana 27. decembra 2001. godine ovu presudu je potvrdio Okružni sud u Beogradu (u daljem tekstu zvani "Okružni sud").

20. Dana 18. marta 2002. godine podnosilac predstavke je izjavio reviziju.

21. Dana 9. oktobra 2003. godine Vrhovni sud Srbije je ukinuo presude koje su donete u prvoj i drugoj instanci i naložio ponovno suđenje pred Opštinskim sudom. On je utvrdio, inter alia, da je opština Palilula zaista obavezna da izvrši odluku od 17. avgusta 1994. godine, naloživši iseljenje zaštićenog stanara, i, štaviše, da je rok za to već istekao. Sud je zaključio da se zahtev podnosioca predstavke stoga mora ponovo razmotriti što se tiče osnovanosti i dalje naveo da podnosilac predstavke nema na raspolaganju pravni put koji bi mogao obavezati navedenu opštinu da ispoštuje "svoju sopstvenu konačnu i izvršnu odluku" od 17. avgusta 1994. godine.

22. Podnosilac predstavke je primio odluku Vrhovnog suda Srbije dana 17. decembra 2004. godine.

23. Dana 29. decembra 2004. godine podnosilac predstavke je Opštinskom sudu dostavio podnesak, pokušavajući da preinači svoj prvobitni zahtev. Posebno, on je tražio da se zaštićeni stanar iseli iz njegovog stana i da mu se obezbedi odgovarajući alternativni smeštaj.

24. Dana 20. januara 2005. godine Opštinski sud nije dozvolio preinačenje tužbe.

25. Podnosilac predstavke se naknadno žalio na ovu odluku, ali je dana 28. septembra 2005. godine Okružni sud proglasio njegovu žalbu neprihvatljivom.

26. Postupak pred Opštinskim sudom je tako nastavljen na osnovu prvobitnog zahteva podnosioca predstavke za naknadu štete.

27. Dana 12. aprila 2006. godine Opštinski sud je presudio u korist podnosioca predstavke. On je naložio opštini Palilula da mu isplati 5.318.30 srpskih dinara (RSD), zajedno sa zakonskom kamatom počev od 23. februara 2006. godine, za pretrpljenu materijalnu štetu, kao i RSD 28.350 za sudske troškove. Sud je objasnio da je dodeljena šteta jednaka razlici između tržišne cene stana podnosioca predstavke u periodu u kom je "opterećen" zaštićenim stanarom i njegove procenjene tržišne vrednosti bez ovog opterećenja. On se dalje pozvao na član 1 Protokola br. 1 i naveo da opština ima zakonsku obavezu da izvrši konačni nalog za iseljenje o kome je reč. Opština je, tokom godina, imala dovoljno sredstava i raspoložive stanove kako bi zaštićenom stanaru podnosioca predstavke obezbedila odgovarajući smeštaj (videti stavove 33. i 35. u daljem tekstu). Najzad, podnosilac predstavke nije na raspolaganju imao drugi pravni put pomoću kog bi mogao primorati opštinu da ispoštuje svoju odluku od 17. avgusta 1994. godine.

28. Dana 14. avgusta 2006. godine opština Palilula je uložila žalbu Okružnom sudu.

29. Dana 29. novembra 2006. godine Okružni sud je ukinuo spornu presudu i naložio ponovno suđenje u prvoj instanci. U obrazloženju je, inter alia, objasnio da su prava podnosioca predstavke zaista prekršena, ali da on u stvari nije prodao taj stan i da zato nema pravo na dodelu naknade.

30. Dana 6. marta 2007. godine podnosilac predstavke je preinačio svoj zahtev i tražio naknadu za tržišnu zakupninu koju bi inače dobijao da taj stan iznajmljuje trećim licima. Podnosilac predstavke je takođe predložio da Opštinski sud odredi stručnjaka čiji bi zadatak bio da obavi potreban obračun.

31. Dana 7. juna 2007. godine Opštinski sud je doneo delimičnu presudu u korist podnosioca predstavke. On je naložio opštini Palilula da mu isplati 3.749.200 dinara zajedno sa zakonskom kamatom počev od 26. aprila 2007. godine, na ime materijalne štete za koju traži naknadu, kao i 28.000 dinara za sudske troškove. U obrazloženju je, što se tiče propusta tužene da izvrši svoj sopstveni nalog za iseljenje od 17. avgusta 1994. godine, Opštinski sud ponovo potvrdio svoja ranije izneta mišljenja. Međutim, u spisima predmeta nema dokaza da je ova presuda postala pravosnažna.

V. Krivični postupak

32. Dana 28. juna 2002. godine podnosilac predstavke je podneo krivičnu prijavu Prvom opštinskom javnom tužilaštvu u Beogradu. On je naveo da su u periodu od 1996. godine do 2000. godine članovi Izvršnog saveta opštine Palilula loše upravljali raspoloživim sredstvima, izdvojenim za "raseljavanje zaštićenih stanara", i vršili lošu raspodelu stanova već raspoloživih za ovu svrhu.

33. Dana 7. aprila 2003. godine Ministarstvo unutrašnjih poslova je obavestilo Prvo opštinsko javno pravobranilaštvo (u daljem tekstu zvano Javno pravobranilaštvo) da je u periodu od 1994. godine do 2000. godine opština Palilula "dala" ukupno 275 društvenih stanova ugroženim licima.

34. Dana 19. maja 2003. godine javno tužilaštvo je odbacilo krivičnu prijavu podnosioca predstavke. Ono je, inter alia, objasnilo da: i) nije počinjeno nikakvo krivično delo; ii) da su na raspolaganju bila samo dva društvena stana koja su mogla da se uporede sa stanom podnosioca predstavke, ali da su oni dodeljeni licima koja su bila ugroženija; i iii) da opština Palilula, ionako, nema sredstva koja su potrebna za obezbeđenje odgovarajućeg alternativnog smeštaja za sve zaštićene stanare, bez obzira da li je postojao već izdat nalog za iseljenje.

G. Ostale relevantne činjenice

35. Dana 2. decembra 2003. godine, u okviru naknadne sudske istrage po istom pitanju, opština Palilula je obavestila Opštinski sud da je od 1992. godine do septembra 2003. godine prodala 4.018 opštinskih stanova za 24.522.352,01 dinara.

36. Drugo, tako dobijena sredstva su se koristila u skladu sa članom 27. Zakona o stanovanju, a opština nije usvojila poseban program sa ciljem izgradnje novih društvenih stanova (videti stav 39. u daljem tekstu).

37. Treće, bilo je 14 "zaštićenih stanara" kojima su već bili izdati pravosnažni opštinski nalozi za iseljenje, ali ih je tek trebalo izvršiti.

38. Najzad, u periodu o kome je reč, nije bilo "odgovarajućih" stanova potrebnih za raseljavanje "zaštićenih stanara", kao što se zahteva članom 42. Zakona o stanovanju, zbog čega iseljavanje ("raseljavanje") nije moglo da se sprovede (videti stav 40. u daljem tekstu).

II. RELEVANTNO DOMAĆE PRAVO I PRAKSA

A. Zakon o stanovanju (objavljen u Službenom glasniku RS br. 50/92, 76/92, 84/92, 33/93, 53/93, 67/93, 46/94, 47/94, 48/94, 44/95, 49/95, 16/97, 46/98, 26/01 i 101/05)

39. Prema članu 27. st. 1. i 2. sredstva od stanova prodatih putem otkupa se, "sem ako [Zakon o stanovanju] ne predviđa drugačije", koriste "isključivo" u svrhe obezbeđenja raznih društvenih stambenih zajmova. U izuzetnim slučajevima, opštine, mogu takođe koristiti "deo" ovih sredstava "za svoj sopstveni razvoj" sem ako ih nije izdala država.

40. Član 42. navodi, inter alia, da su, do 31. decembra 2000. godine opštine bile dužne da obezbede stan za preseljenje svim pojedincima sa statusom "zaštićenog stanara ("nosilac stanarskog prava na stanu u svojini građana"), naime pojedincima koji su nastavili da žive u stanovima u vlasništvu drugih privatnih lica čija je imovina bila stavljena pod ovaj režim od strane bivših komunističkih vlasti. Drugim rečima, vlasnici, ili njihovi zakonski naslednici, mogu preuzeti svojinu nad svojim stanovima, a stanari će biti preseljeni u drugi smeštaj. Da bi se to desilo, međutim, vlasnik, ili njegov zakonski naslednik, bi morao da podnese odgovarajući zahtev i dokaže da je stan o kome je reč stečen "kao pogodan za stanovanje", pre 26. decembra 1958. godine. Dalje, "prioritet" u obezbeđenju alternativnog stana imali su "ugroženi vlasnici", a alternativan smeštaj koji je obezbeđivan zaštićenim stanarima morao je biti "odgovarajući". Najzad, opštine su se ovim pitanjem morale baviti kao "prioritetnim", i u smislu upravljanja stanovima koji su već na raspolaganju i što se tiče kanalisanja javnih sredstava stečenih iz otkupa stanova za dodatne stambene projekte.

41. Krajnji rok o kome je reč u gornjem tekstu (31. decembar 2000. godine) je prvobitno bio 31. decembar 1995. godine, ali je on kasnije produžen izmenama Zakona o stanovanju koje su usvojene 1995. godine.

B. Zakon o opštem upravnom postupku (objavljen u Službenom glasniku Savezne Republike Jugoslavije - Sl. list SRJ - br. 55/96, 33/97 i 31/01)

42. Članovi 261-278. navode detalje koji se odnose na izvršenje pravosnažnih odluka koje su doneli upravni organi tužene države.

43. Sem toga, Vrhovni sud je dosledno utvrdio da se, shodno članu 274. stav 3. prethodnog Zakona o opštem upravnom postupku, kao i prema članu 264. stav 3. postojećeg Zakona o opštem upravnom postupku, izvršenje naloga za iseljenje sprovodi ex officio, s obzirom na presudan javni interes u tom smislu, čak i u odsustvu zvaničnog zahteva za izvršenje koji je dostavio sam podnosilac zahteva (videti, na primer, Vrhovni sud Srbije, U br. 6613/95).

V. Zakon o parničnom postupku (objavljen u Sl. glasniku RS br. 125/04)

44. Relevantne odredbe ovog zakona glase kako sledi:

"Strane u sporu imaju pravo na sudsku odluku u vezi sa njihovim zahtevima i predlozima u razumnom vremenskom periodu.

Za sud je obavezujuće da postupak sprovede bez nepotrebnog odlaganja i na ekonomičan način."

G. Relevantne ustavne odredbe

45. Član 25. Ustava Republike Srbije koji je objavljen u Službenom glasniku SRS br. 1/90 predviđa sledeće:

"Svako ima pravo na naknadu svake materijalne i nematerijalne štete koju je pretrpeo zbog nezakonitog ili nepropisnog postupanja državnog službenika, državnog organa ili javnog organa, u skladu sa zakonom.

Takve štete nadoknađuje Republika Srbija ili javni organ [o kome je reč]."

46. Ovaj ustav je stavljen van snage dana 8. novembra 2006. godine, kada je "novi" Ustav (objavljen u Službenom glasniku RS br. 98/06) stupio na snagu.

47. Suština člana 35. stav 2. novog Ustava odgovara, u njegovom relevantnom delu, gore citiranom tekstu navedenog člana 25. prethodnog Ustava.

D. Zakon o sudijama (objavljen u Sl. glasniku RS br. 63/01, 42/02, 60/02, 17/03, 25/03, 27/03, 29/04, 61/05 i 101/05)

48. Relevantne odredbe ovog zakona glase kako sledi:

Član 40a stavovi 1. i 2.

"Vrhovni sud će formirati Nadzorni odbor (’Odbor’).

Ovaj Odbor će se sastojati od pet sudija Vrhovnog suda koji se biraju na period od četiri godine na sednici Vrhovnog suda Srbije u punom sastavu."

Član 40b

"Odgovarajući na pritužbu ili delujući po službenoj dužnosti nadzorni odbor je nadležan da nadzire sudske postupke i da načini uvid u pojedinačne predmete.

Po završetku te kontrole, Nadzorni odbor može, pred velikim personalnim većem, pokrenuti postupak za razrešenje sudije usled njegovog nesavesnog ili neprofesionalnog ponašanja, ili preporučiti preduzimanje drugih disciplinskih mera."

Đ. Sud Srbije i Crne Gore i sukcesija Državne zajednice Srbija i Crna Gora

49. Relevantne odredbe u vezi sa Sudom Srbije i Crne Gore i sukcesijom državne zajednice Srbija i Crna Gora navedene su u presudi Matijašević protiv Srbije (br. 23037/04, stavovi 12, 13. i 16-25, 19. septembar 2006. godine).

PRAVO

I. NAVODNA POVREDA ČLANA 1. PROTOKOLA BR. 1

50. Prema članu 1. Protokola br. 1, podnosilac predstavke se žalio na neizvršenje pravosnažnog naloga za iseljenje koji je usvojen u okviru upravnog postupka.

51. Član 1. Protokola br. 1 glasi kako sledi:

"Svako fizičko i pravno lice ima pravo na neometano uživanje svoje imovine. Niko ne može biti lišen svoje imovine, osim u javnom interesu i pod uslovima predviđenim zakonom i opštim načelima međunarodnog prava.

Prethodne odredbe, međutim, ni na koji način ne utiču na pravo države da primenjuje zakone koje smatra potrebnim da bi regulisala korišćenje imovine u skladu s opštim interesima ili da bi obezbedila naplatu poreza ili drugih dažbina ili kazni."

A. Prihvatljivost

1. Kompatibilnost ratione temporis

52.Vlada je primetila da su upravni postupci završeni do 1994. godine, ali da je tužena država ratifikovala Konvenciju tek dana 3. marta 2004. godine. Pritužba podnosioca predstavke je, prema tome, nekompatibilna sa odredbama Konvencije ratione temporis.

53. Podnosilac predstavke je naveo da pravosnažni nalog za iseljenje tek treba da se izvrši, zbog čega je jasno da je povreda na koju se žali trajnog karaktera.

54. S obzirom na relevantno domaće pravo i pravni sistem, kao i neosporne činjenice konkretnog predmeta, Sud nalazi da je tužena država bila, a i da je zapravo i dalje, u ex officio obavezi da izvrši navedeni nalog za iseljenje i primećuje da je ona zaista pokušala da to učini u dva navrata tokom 2006. godine (videti stavove 5-14. i 43. u gornjem tekstu). Stoga se primedbe Vlade moraju odbiti.

2. Kompatibilnost ratione personae

55. Takođe ili kao alternativu, Vlada je istakla da je 12. aprila 2006. godine odnosno 7. juna 2007. godine, Opštinski sud prihvatio zahtev podnosioca predstavke za naknadu materijalne štete koju je pretrpeo kao posledicu spornog neizvršenja. Podnosilac predstavke je stoga lišen svog "statusa žrtve", u smislu člana 34. Konvencije.

56. Podnosilac predstavke je osporio ove navode.

57. Sud podseća da odluka ili mera u korist podnosioca predstavke u načelu nije dovoljna da ga liši njegovog statusa "žrtve" sem ako državni organi, bilo izričito ili prećutno ne potvrde kršenje Konvencije na koje se žali, a onda dodele naknadu (videti, na primer Amuur protiv Francuske, presuda od 25. juna 1996. godine, Izveštaji o presudama i odlukama 1996-III, str. 846, stav 36. i Dalban protiv Rumunije [VV], br. 28114/95, stav 44, ECHR 1999-VI).

58. Pošto postupak o kome je ovde reč još traje (videti stav 31. u prethodnom tekstu), podnosilac predstavke tek treba da dobije "konačnu potvrdu" povreda koju je navodno pretrpeo ili da mu se plati naknada koju traži za materijalnu štetu (videti stavove 27-31. u prethodnom tekstu). Sud prema tome nalazi da je podnosilac predstavke zadržao svoj status žrtve i odbija primedbu Vlade s tim u vezi.

3. Iscrpljenost domaćih pravnih sredstava

(a) Argumenti koje su iznele strane

59. Vlada je iznela da podnosilac predstavke nije iscrpeo sva delotvorna domaća pravna sredstva. Prvenstveno, on se nije žalio na odugovlačenje u pitanju Nadzornom odboru Vrhovnog suda (videti stav 48. u prethodnom tekstu). Drugo, nije iskoristio žalbeni postupak pred Sudom Srbije i Crne Gore, dok je isti postojao (videti stav 49. u prethodnom tekstu). Najzad, podnosilac predstavke nije pokrenuo posebnu građansku parnicu prema članu 25. Ustava (videti stavove 45-47. u gornjem tekstu).

60. Podnosilac predstavke je izneo da se nijedno pravno sredstvo na koje se Vlada poziva ne može smatrati delotvornim u smislu člana 35. stav 1. Konvencije.

(b) Relevantna načela

61. Sud podseća da je, u skladu sa utvrđenom sudskom praksom, svrha pravila o domaćim pravnim sredstvima sadržanim u članu 35. stav 1. Konvencije to da se stranama ugovornicama pruži mogućnost da spreče ili isprave navodne povrede pre no što se neko zbog njih obrati Sudu. Međutim, jedina pravna sredstva koja treba iscrpeti jesu ona koja su delotvorna. Obaveza je države kada tvrdi da pravno sredstvo nije iscrpljeno, da uveri Sud da je to sredstvo delotvorno, da je i teorijski i praktično bilo na raspolaganju u relevantnom trenutku (videti, između ostalog, presudu u predmetu Vernillo protiv Francuske, presuda od 20. februara 1991. godine, serija A, br. 198, str. 11-12, stav 27. i u predmetu Dalia protiv Francuske, presuda od 19. februara 1998. godine, Izveštaji 1998-1, str. 87-88, stav 38). Kada je uslov tog tereta dokazivanja ispunjen, podnosilac predstavke je dužan da dokaže da je pravno sredstvo na koje se država pozvala zapravo bilo iscrpljeno, ili da je zbog nekog razloga bilo neadekvatno ili nedelotvorno u konkretnim okolnostima predmeta, ili da su postojale posebne okolnosti koje su podnosioca odnosno podnositeljku predstavke oslobađale tog zahteva (videti predmet Dankevich protiv Ukrajine, br. 40679/98, stav 107, 29. april 2003. godine).

62. Sud naglašava da se prilikom primene ovog pravila mora posvetiti dužna pažnja kontekstu. Shodno tome, Sud priznaje da se član 35. stav 1. mora primenjivati uz izvestan stepen fleksibilnosti i bez prekomernog formalizma (videti predmet Akdivar i ostali protiv Turske, presuda od 16. septembra 1996. godine, Izveštaji 1996-IV, str. 1211, stav 69).

63. Najzad, Sud ponovo naglašava da je odlučujuće pitanje prilikom procene delotvornosti nekog pravnog sredstva u vezi sa pritužbom zbog dužine postupka to da li postoji ili ne postoji mogućnost da se podnosiocu predstavke obezbedi neposredno i brzo pravno zadovoljenje, a ne posredna zaštita prava koja su zajemčena članom 6 (videti, između ostalog, Scordino protiv Italije (br. 1) [VV], br. 36813/97, stav 195, ECHR 2006, i Sürmeliprotiv Nemačke [VV], br. 75529/01, stav 101, 8. jun 2006. godine). To konkretno znači da će pravno sredstvo biti "delotvorno" ako se može koristiti ili za ubrzanje postupka o kome je reč ili da se strani u sporu pruži odgovarajuće zadovoljenje za zakašnjenja koja je već pretrpeo (videti, mutatis mutandis, Kudla protiv Poljske [VV], br. 30210/96, stavovi 157-159, ECHR 2000-11, Mifsud protiv Francuske (odluka) [VV], br. 57220/00, stav 17, ECHR 2002-8, i Sürmeli protiv Nemačke [VV], gore navedeno, stav 99).

(v) Ocena Suda

64. Sud smatra da se od podnosioca predstavke nije moglo očekivati da podnese pritužbu Nadzornom odboru Vrhovnog suda radi ubrzanja spornog upravnog postupka, s obzirom na činjenicu da se relevantne odredbe Zakona o sudijama pozivaju samo na sudski postupak.

65. Dalje, odvojeni tužbeni zahtev za naknadu štete na osnovu člana 25. Ustava bi bio isto tako nedelotvoran. Posebno, čak i pod pretpostavkom da je podnosilac predstavke mogao da dobije naknadu za prethodno odlaganje, Vlada nije dokazala da bi taj postupak bio išta brži od bilo koje "redovne" građanske parnice koja je mogla da potraje godinama i da prođe kroz više nivoa nadležnosti ili da je, zaista, mogao ubrzati izvršenje o kome je reč (videti, uz odgovarajuće izmene, Merit protiv Ukrajine, br. 66561/01, stav 59, 30. mart 2004. godine i Scordino protiv Italije (br. 1), već naveden, stav 195). Naprotiv, podnosilac predstavke je pokrenuo parnični postupak ove vrste 1996. godine, ali tek treba da dobije konačnu presudu u svoju korist (videti stavove 15-31. u prethodnom tekstu).

66. Najzad, što se tiče podneska Vlade da je podnosilac predstavke trebalo da podnese tužbu Sudu Srbije i Crne Gore, Sud podseća da je on već utvrdio da ovo konkretno sredstvo nije bilo raspoloživo do 15. jula 2005. godine i da je, dalje, ostalo nedelotvorno do raspada Državne zajednice Srbija i Crna Gora (videti presudu Matijašević protiv Srbije, citiranu u prethodnom tekstu, stavovi 34 - 37). On ne nalazi razlog da odstupi od ovog stava u konkretnom predmetu i zaključuje, prema tome, da podnosilac nije bio obavezan da iscrpi ovaj konkretan pravni put naknade.

67. S obzirom na gore navedeno, Sud zaključuje da se pritužba podnosioca predstavke ne može proglasiti neprihvatljivom zbog neiscrpljenja domaćih pravnih sredstava prema članu 35. stav 1. Konvencije. Shodno tome, Vladina primedba u vezi sa ovim se mora odbiti.

4. Zaključak

68. Sud smatra da ni pritužba podnosioca predstavke nije očigledno neosnovana u smislu značenja člana 35. stav 3. Konvencije i smatra da ne postoji nijedan drugi osnov da je proglasi nedopuštenom. Pritužba se stoga mora proglasiti dopuštenom.

B. Osnovanost

1. Argumenti koje su iznele strane

69. Vlada je podsetila da je "režim zaštićenog stanara" složen i dobro poznat u uporednom pravu, i da je uobičajeni razlog za njegovo uvođenje gorući nedostatak dostupnog stambenog prostora i da je jasno da je "potrebno vreme" za njegovo konačno iskorenjivanje.

70. Vlada je navela da su imovinska prava podnosioca predstavke ograničena ili kontrolisana, ali da nije bio lišen vlasništva na stanu o kome je reč niti je bio pod preteranim ličnim teretom s obzirom na činjenicu da relevantno stambeno zakonodavstvo ima za cilj jednu celu kategoriju vlasnika.

71. Najzad, Vlada je istakla da tužena država ima svakako nameru da olakša pravično rešenje ove dugotrajne situacije i dodala da su domaći sudovi spremni da dodele naknadu za materijalnu štetu drugim pojedincima koji su u situaciji kao što je podnosilac predstavke, u okviru posebnog parničnog postupka.

72. Podnosilac predstavke je primetio da je nalog za iseljenje postao pravosnažan 1. decembra 1994. godine. Više od dvanaest godina kasnije, međutim, on tek treba da se izvrši. Podnosilac predstavke je dodao da mu je stoga ostalo samo golo pravo na imovinu u pogledu stana o kome je reč.

2. Relevantna načela

73. Sud ponovo naglašava da je prvi i najvažniji zahtev člana 1. Protokola br. 1 da svako mešanje državnog organa u mirno uživanje poseda treba da bude zakonito: druga rečenica prvog stava odobrava lišavanje poseda samo "prema uslovima predviđenim zakonom" a drugi stav priznaje da države imaju pravo da kontrolišu korišćenje imovine primenom "zakona". Štaviše, vladavina prava, jedno od osnovnih načela demokratskog društva, je neizostavna u svim članovima Konvencije (videti Amuur protiv Francuske, presuda od 25. juna 1996. godine, Izveštaji 1996-III, str. 850-51, 50) i povlači za sobom obavezu na strani države da poštuje sudske kao i druge odluke koje su donete protiv nje (videti, mutatis mutandis, Hornsby protiv Grčke, presuda od 19. marta 1997. godine, Izveštaji 1997-II, str. 511, stav 41). Proizlazi da pitanje da li je postignuta pravična ravnoteža između potreba od opšteg interesa zajednice i zahteva zaštite osnovnih prava pojedinca (videti Sporrong i Lönnroth protiv Švedske, presuda od 23. septembra 1982. godine, serija A br. 52, str. 26, stav 69) postaje relevantno samo ako je i kada je utvrđeno da je mešanje o kome je reč zadovoljilo zahtev zakonitosti i nije proizvoljno (videti Iatridis protiv Grčke [VV], br. 31107/96, stav 58, ECHR 1999-II).

3. Ocena Suda

74. Prvo, Sud primećuje da je pravosnažni nalog za iseljenje od 17. avgusta 1994. godine predvideo da će podnosilac predstavke ponovno doći u posed svog stana do 31. decembra 1995. godine (videti stav 10 u prethodnom tekstu). Drugo, Skupština Srbije je 1995. godine usvojila izmenu Zakona o stanovanju, odloživši sva takva vraćanja imovine u posed do 31. decembra 2000. godine (videti stavove 40. i 41. u gornjem tekstu). Treće, dana 3. marta 2004. godine tužena država je ratifikovala Protokol br. 1, što znači da je sporno izvršenje stoga u nadležnosti Suda ratione temporis u periodu od tri godine i šest meseci. Četvrto, sami domaći sudovi su utvrdili da opština Palilula nije samo u zakonskoj obavezi da izvrši nalog o kome je reč, već i da je imala dovoljno sredstava i raspoloživih stanova da zaštićenom stanaru podnosioca predstavke obezbedi odgovarajući alternativni smeštaj (videti stavove 21, 27. i 31. u gornjem tekstu). Najzad, navedeni sudovi su primetili da ne postoje zakonska sredstva kojima bi se opština primorala da ispoštuje svoj nalog za iseljenje od 17. avgusta 1994. godine (videti stavove 21. i 27. u gornjem tekstu).

75. Sud smatra da je prema tome zahtev podnosioca predstavke za vraćanje imovine u posed "dovoljno utvrđen" što se tiče obima "poseda" u smislu značenja člana 1. Protokola br. 1 (videti, mutatis mutandis, Burdov protiv Rusije, br. 59498/00, stav 40, ECHR 2002-III). Dalje, počev od 31. decembra 2000. godine, kada je navedeni krajnji rok istekao i drugi nije predviđen, mešanje tužene države je jasno kršilo relevantno domaće zakonodavstvo i, kao takvo, ono je nekompatibilno sa pravom podnosioca predstavke na mirno uživanje svog poseda. Najzad, Sud primećuje da ovaj zaključak ne stvara potrebu da se utvrdi da li je postignuta pravična ravnoteža između potreba od opšteg interesa zajednice, sa jedne strane, i zahteva za zaštitu osnovnih prava pojedinca sa druge strane (videti Iatridis protiv Grčke  [VV], citiran u gornjem tekstu, stav 58). Shodno tome, došlo je do povrede člana 1. Protokola br. 1.

II. NAVODNA POVREDA ČLANA 6. STAV 1. KONVENCIJE

76. Prema članu 6. stav 1. Konvencije, podnosilac predstavke se žalio na dužinu postupka, pravičnost i nepristrasnost tokom celokupne zasebne građanske parnice za naknadu štete, a zatim i na neizvršenje pravosnažnog naloga za iseljenje koji je donet u okviru upravnog postupka.

77. Član 6. stav 1. Konvencije u relevantnom delu glasi kako sledi:

"Tokom odlučivanja o njegovim građanskim pravima i obavezama ..., svako ima pravo na ... raspravu u razumnom roku pred nezavisnim i nepristrasnim sudom osnovanim po zakonu."

A. Što se tiče dužine parničnog postupka za naknadu štete

Prihvatljivost

78. I Vlada i podnosilac predstavke su se oslonili na argumente već sumirane u stavovima 59. i 60. u gornjem tekstu, na koje u odgovoru Sud donosi iste zaključke (stavovi 65-67. u gornjem tekstu).

79. Dalje, Sud nalazi da bi pritužba Nadzornom odboru Vrhovnog suda radi ubrzanja parničnog postupka u pitanju u najboljem slučaju predstavljala ništa više od puke informacije dostavljene višoj instanci sa punim nahođenjem da iskoristi svoja ovlašćenja onako kako smatra pogodnim. Sem toga, čak i da je ovaj odbor pokrenuo postupak u odgovoru na pritužbu podnosioca predstavke, on bi se isključivo vodio između samog odbora i sudije/suda o kome je reč. Podnosilac predstavke u takvom postupku ne bi bio stranka i, u najboljem slučaju, bi bio samo obavešten o njegovom ishodu (videti, mutatis mutandis, Horvat protiv Hrvatske, br. 51585/99, stav 47, ECHR 2001-VIII). Prema tome, pritužba ove vrste ne može se smatrati delotvornom u okviru značenja člana 35. stav 1. Konvencije.

80. U zaključku, Sud nalazi da pritužba podnosioca predstavke na dužinu parničnog postupka za naknadu štete nije očigledno neosnovana u smislu značenja člana 35. stav 3. Konvencije ili neprihvatljiva po nekom drugom osnovu. Shodno tome ona se mora proglasiti prihvatljivom.

Osnovanost

(a) Argumenti koje su iznele strane

81. Vlada je podsetila da je tužena država ratifikovala Konvenciju dana 3. marta 2004. godine. Postupak na koji se žali je prema tome u nadležnosti Suda ratione temporis nešto oko tri godine, u kom periodu su domaći sudovi bili aktivni i doneto je nekoliko odluka.

82. Vlada je dalje priznala važnost onoga šta je u pitanju za podnosioca predstavke, ali je primetila da je ovaj predmet posebno složen, pošto je podrazumevao osetljiva pitanja stanovanja.

83. Najzad, Vlada je iznela da je podnosilac predstavke lično doprineo dužini postupka u pitanju, pošto je pokušao da preinači svoj prvobitni zahtev podnet Opštinskom sudu.

84. Podnosilac predstavke je primetio da je parnični postupak pokrenut 1996. godine.

(b) Relevantna načela

85. Sud ističe da se razumnost dužine trajanja postupka mora procenjivati u svetlu okolnosti predmeta i pozivajući se na kriterijume utvrđene sudskom praksom, posebno složenost predmeta, ponašanje podnosioca predstavke i nadležnih organa vlasti, kao i koja je važnost predmeta za podnosioca predstavke (videti, među mnogim drugim autoritetima, predmet Mikulić protiv Hrvatske, br. 53176/99, stav 38, ECHR 2001-I).

86. Hronična prenatrpanost predmetima nije valjano objašnjenje za prekomerno odlaganje postupka, a ponovno razmatranje jednog predmeta posle upućivanja na nižu instancu može samo po sebi otkriti ozbiljan nedostatak u sistemu sudstva tužene države (videti Probstmeier protiv Nemačke, presuda od 1. jula 1997 Izveštaji 1997-IV, str. 1138, stav 64, odnosno Pavlyulynets protiv Ukrajine, br. 70767/01, stav 51, 6. septembar 2005. godine).

87. U svakom slučaju, na državama ugovornicama je da organizuju svoje sudove na takav način da svakom garantuju pravo na ostvarivanje građanskih prava i obaveza "u razumnom roku" (videti, među mnogim drugim autoritetima, G. H. protiv Austrije, br. 31266/96, stav 20, 3. oktobar 2000. godine).

(v) Period koji treba uzeti u obzir

88. Sud primećuje da je sporni postupak počeo 1996. godine i podseća da je tužena država ratifikovala Konvenciju dana 3. marta 2004. godine. Proizilazi da je građanska parnica o kojoj je reč u nadležnosti Suda ratione temporis tri godine i šest meseci.

89. Sud primećuje da se, kako bi se utvrdila opravdanost odlaganja na koje se žali, mora takođe uzeti u obzir stanje predmeta na dan ratifikacije (videti, mutatis mutandis, Styranowski protiv Poljske, presuda od 30. oktobra 1998. godine, Izveštaji 1998-VIII) i primećuje da je na dan 3. marta 2004. godine postupak već trajao otprilike osam godina.

(g) Ocena Suda

90. Sud primećuje da su, pošto je tužena država ratifikovala Konvenciju, opštinski sud i okružni sudovi doneli ukupno tri odluke o osnovanosti zahteva podnosioca predstavke.

91. Međutim, postojao je bar jedan značajan period sudske neaktivnosti u nadležnosti Suda ratione temporis, od 3. marta 2004. godine do 17. decembra 2004. godine (videti stavove 21. i 22. u gornjem tekstu). Štaviše, prema informacijama koje su strane dostavile, postupak u pitanju tek treba da se završi (videti stav 31. u gornjem tekstu).

92. Najzad, srpskim sudovima je trebalo skoro devet meseci da odbace pokušaj podnosioca predstavke da preinači svoj prvobitni zahtev (videti stavove 23-26. u prethodnom tekstu) mada, posle odluke Okružnog suda od 29. novembra 2006. godine, podnosilac predstavke praktično nije imao izbora već da preinači svoj zahtev u skladu sa onim koji je prvobitno podneo 1996. godine (videti stavove 29, 30. i 15. u prethodnom tekstu).

93. Uzimajući u obzir kriterijume utvrđene njegovom sudskom praksom i relevantne činjenice ovog predmeta, uključujući njegovu složenost i stanje na dan ratifikacije, kao i ponašanje strana i organa vlasti, Sud smatra da dužina postupka na koju se žali nije ispunila zahtev razumnog vremena. Shodno tome došlo je do povrede člana 6. stav 1. Konvencije.

B. Što se tiče pravičnosti i nepristrasnosti parničnog postupka za naknadu štete

94. S obzirom da postupak u pitanju očigledno još traje, Sud nalazi da su pritužbe podnosioca predstavke preuranjene i, kao takve, nedopustive za neiscrpljenje domaćih pravnih sredstava, shodno članu 35. st. 1. i 4. Konvencije.

V. Što se tiče neizvršenja pravosnažnog naloga za iseljenje

95. Uzimajući u obzir njegov zaključak u vezi sa članom 1. Protokola br. 1 (videti stavove 64-68, 74. i 75. u prethodnom tekstu), Sud proglašava ovu pritužbu dopuštenom, ali ne nalazi da je potrebno da se isto pitanje prema članu 6. stav 1. Konvencije razmatra posebno.

III. NAVODNA POVREDA ČLANA 13. KONVENCIJE

96. Najzad, podnosilac predstavke je izneo da nije dobio naknadu u krivičnom postupku za pretrpljene povrede i da nije imao na raspolaganju delotvorno pravno sredstvo kako bi ubrzao poseban parnični postupak za naknadu štete ili izvršenje pravosnažnog naloga za iseljenje.

97. Član 13. Konvencije predviđa sledeće:

"Svako kome su povređena prava i slobode predviđene u ovoj Konvenciji ima pravo na delotvoran pravni lek pred nacionalnim vlastima, bez obzira jesu li povredu izvršila lica koja su postupala u službenom svojstvu..."

A. Što se tiče parničnog postupka za naknadu štete

1. Prihvatljivost

98. Sud primećuje da pritužbe podnosioca predstavke pokreću pitanja činjenica i prava po Konvenciji, čije utvrđivanje zahteva razmatranje osnovanosti. On takođe smatra da ove pritužbe nisu očigledno neosnovane u okviru značenja člana 35. stav 3. Konvencije i da se ne mogu proglasiti neprihvatljivim ni po kom drugom osnovu. Pritužbe se, prema tome, moraju proglasiti prihvatljivim.

2. Osnovanost

(a) Argumenti koje su iznele strane u sporu

99. Vlada je ostala pri stavu da nije bilo povrede člana 13. Ona je takođe istakla da je opštinski sud nekoliko presudio u korist podnosioca predstavke. Najzad, ona je ponovila svoje argumente opisane u stavu 59. u gornjem tekstu.

100. Podnosilac predstavke je preinačio svoju pritužbu i primetio da se domaća pravna sredstva na koja se poziva ne mogu smatrati delotvornim u okviru značenja člana 13.

(b) Relevantna načela

101. Sud primećuje da član 13. garantuje delotvorno pravno sredstvo pred nacionalnim organom za navodno kršenje svih prava i sloboda zajemčenih Konvencijom, uključujući pravo na suđenje u razumnom roku prema članu 6. stav 1. (videti, inter alia, Kudla protiv Poljske, citiran u prethodnom tekstu, stav 156).

102. Sud dalje podseća da je pravno sredstvo u pogledu dužine postupka "delotvorno" ako se može upotrebiti ili za ubrzanje postupka pred sudovima pred kojima se o tom predmetu odlučuje, ili za to da strani u sporu pruži odgovarajuću naknadu za kašnjenja koja su se već dogodila (videti Sürmeli protiv Nemačke [VV], citiran u prethodnom tekstu, stav 99).

103. Najzad, Sud naglašava da je najbolje rešenje u apsolutnom smislu, kao i u mnogim drugim oblastima, prevencija. Ako je pravosudni sistem manjkav u pogledu zahteva razumnog roka iz člana 6. stav 1. Konvencije, najdelotvornije rešenje je pravno sredstvo čiji je cilj ubrzanje postupka, kako bi se sprečilo da taj postupak postane prekomerno dug. Takvo pravno sredstvo ima nespornu prednost nad pravnim sredstvom koje pruža samo naknadu, budući da ono istovremeno sprečava i zaključak o sukcesivnim povredama u vezi sa istim postupkom i ne popravlja samo štetu nanetu kršenjem prava a posteriori. Neke države su u potpunosti shvatile ovu situaciju što se ogleda u tome da su izabrale da kombinuju ova dva tipa pravnih sredstava (videti Sürmeli protiv Nemačke [VV], citiran u gornjem tekstu, stav 100).

(v) Ocena Suda

104. Sud primećuje da je Vlada već u svom preliminarnom prigovoru sugerisala da su postojala pravna sredstva koje je podnosilac predstavke imao na raspolaganju u pogledu pritužbe po pitanju dužine postupka prema članu 6. stav 1. i smatra da, ti argumenti države, u meri u kojoj se oslanjaju na iste razloge koji su navedeni u odgovoru na pritužbu u vezi sa kršenjem člana 13, moraju baš kao i prigovor Vlade, odbaciti po osnovu koji je već opisan u stavovima 78. i 79. u gornjem tekstu.

105. Sud prema tome smatra da je došlo do povrede člana 13. a u vezi sa članom 6. stav 1. Konvencije zbog nedostatka delotvornog pravnog sredstva u domaćem pravu za pritužbe podnosioca predstavke koje se tiču dužine parničnog postupka.

B. Što se tiče iseljenja

106. Pošto je Sud već razmatrao ovu pritužbu prema članu 1. Protokola br. 1 i s obzirom na ono što je utvrdio prema ovoj odredbi (videti stavove 74. i 75. u gornjem tekstu), on ne nalazi da je potrebno da se isto pitanje prema članu 13. Konvencije razmatra posebno (videti, mutatis mutandis, Kirilova i drugi protiv Bugarske, br. 42908/98, 44038/98, 44816/98 i 7319/02, stavovi 125-127, 9. juni 2005. godine).

V. Što se tiče naknade u krivičnom postupku

107. Sud primećuje da ne postoji pravo prema članu 13, a u vezi sa članom 6. Konvencije ili zapravo prema članu 1. Protokola br. 1, da se pokrene krivični postupak protiv trećeg lica (videti, mutatis mutandis, Rekasi protiv Mađarske (odluka=, br. 31506/96, 25. novembar 1996. godine). Proizilazi da je pritužba podnosioca predstavke na to što mu domaći organi nisu obezbedili odgovarajuću naknadu u krivičnom postupku za pretrpljene povrede, nekompatibilna ratione materiae sa odredbama Konvencije, u okviru značenja člana 35. stav 3, i mora se odbaciti u skladu sa članom 35. stav 4.

IV. PRIMENA ČLANOVA 41. i 46. KONVENCIJE

108. Relevantne odredbe ovih članova glase kako sledi:

Član 41.

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

Član 46.

"1. Visoke strane ugovornice preuzimaju obavezu da se povinuju pravosnažnoj presudi Suda u svakom predmetu u kome su stranke.

2. Pravosnažna presuda Suda se dostavlja Komitetu ministara koji nadgleda njeno izvršenje."

A. Šteta

109. Podnosilac predstavke je tražio 5.318.300 dinara (približno 65.650 evra) na ime pretrpljene materijalne štete (videti stav 27 u prethodnom tekstu) plus 4.000.000 dinara (približno 49.380 evra) na ime nematerijalne naknade, zajedno sa zakonskom kamatom.

110. Vlada je te zahteve osporila. Posebno, što se tiče materijalne štete, ona je ostala pri stavu da je Opštinski sud već presudio u korist podnosioca predstavke, dok je, što se tiče nematerijalne štete, ona naznačila da je traženi iznos previsok i tvrdila da svaka materijalna naknada koja se dodeli mora biti u skladu sa sudskom praksom Suda u drugim sličnim pitanjima i uzeti u obzir ekonomsku situaciju tužene države.

111. Sud ne vidi nijedan razlog da sumnja da je podnosilac predstavke pretrpeo patnju zbog kršenja njegovih prava osiguranih prema čl. 6. i 13. Konvencije, kao i prema članu 1. Protokola br. 1, zbog čega sama konstatacija povrede ovih odredbi ne bi jasno predstavljala dovoljno pravično zadovoljenje. S obzirom na gore navedeno i na osnovu pravičnosti, kako se zahteva članom 41, Sud podnosiocu predstavke dodeljuje 3.700.00 evra u ovom delu.

112. Sud dalje ističe da su se, prema članu 46. Konvencije, Visoke strane ugovornice obavezale da će poštovati pravosnažne presude Suda u svakom predmetu u kom su strane, a da će izvršenje nadzirati Komitet ministara. Proizilazi, inter alia, da presuda kojom Sud utvrđuje prekršaj nameće tuženoj državi pravnu obavezu da ne samo plati dosuđene iznose onima o kojima je reč putem pravičnog zadovoljenja, već i da izabere, što podleže nadzoru od strane Komiteta ministara, usvajanje opštih i/ili, kako odgovara, pojedinačnih mere u njihovom domaćem pravnom poretku kako bi se okončala utvrđena povreda i nadoknadili, u meri u kojoj je to moguće, njeni efekti (videtiScozzari i Giunta protiv Italije [VV], br. 39221/98 i 41963/98, stav 249, ECHR 2000-VIII). Sud, prema tome, smatra, uzimajući u obzir činjenicu da očigledno još nema pravosnažne domaće presude za traženu materijalnu naknadu, da Vlada mora ispuniti zahtev podnosioca predstavke obezbeđenjem, putem odgovarajućih sredstava, brzo izvršenje pravosnažnog naloga za iseljenje od 17. avgusta 1994. godine (videti, mutatis mutandis, Mužević protiv Hrvatske, br. 39299/02, stav 91, 16. novembar 2006. godine; videti takođe stavove 10 i 11 u prethodnom tekstu).

B. Troškovi

113. Podnosilac predstavke je takođe tražio 28.300 dinara (približno 350,00 evra) za troškove nastale pred domaćim sudovima plus dodatnih 50.000 dinara (približno 620,00 evra) za troškove nastale u postupku pred Sudom.

114. Vlada je te zahteve osporila i dodala da podnosilac predstavke nije dostavio potrebne dokaze.

115. Na osnovu informacija koje su sadržane u spisima predmeta, Sud primećuje da je podnosilac predstavke zaista propustio da detaljno navede troškove u svom zahtevu i pruži dokaz za iste. On stoga ne nalazi nijedan razlog za neslaganje sa Vladom i ne dodeljuje nikakvu naknadu u ovom delu.

V. Zatezna kamata

116. Sud smatra da je primereno da zatezna kamata bude zasnovana na najnižoj kamatnoj stopi Evropske centralne banke uz dodatak od tri procentna poena.

 

IZ GORE NAVEDENIH RAZLOGA, SUD JEDNOGLASNO

1. Proglašava pritužbe prema članu 1. Protokola br. 1 i članu 6. stav 1. Konvencije (dužina parničnog postupka za naknadu štete i neizvršenje pravosnažnog naloga za iseljenje) kao i odnosnu pritužbu prema članu 13. Konvencije a u smislu člana 6. stav 1. Protokola br. 1, prihvatljivim, a ostali deo predstavke neprihvatljivim.

2. Utvrđuje da je došlo do povrede člana 1. Protokola br. 1.

3. Utvrđuje da je došlo do povrede člana 6. stav 1. Konvencije po pitanju dužine parničnog postupka za naknadu štete,

4. Utvrđuje da je došlo do povrede člana 13. Konvencije, a u smislu člana 6. stav 1, po pitanju nedostatka delotvornog pravnog sredstva za proceduralno odugovlačenje,

5. Utvrđuje da nije neophodno da se posebno razmatra pritužba prema članu 6. Konvencije, po pitanju neizvršenja pravosnažnog naloga za iseljenje, kao i odnosna pritužba prema članu 13. Konvencije u smislu člana 1. Protokola br. 1.

6. Utvrđuje

(a) da tužena država treba da obezbedi, pomoću odgovarajućih sredstava, u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije, izvršenje odluke koju je donelo Odeljenje za komunalno-stambene poslove opštine Palilula dana 17. avgusta 1994. godine,

(b) da tužena država isplati podnosiocu predstavke, u istom tromesečnom periodu, iznos od 3.700 evra (tri hiljade sedam stotina evra) na ime nematerijalne štete, koji će biti pretvoreni u nacionalnu valutu tužene države po kursu koji će važiti na dan isplate, plus sve takse koje se mogu naplatiti,

(v) da po isteku gore navedena tri meseca do isplate, treba platiti običnu kamatu na gore navedene iznose po stopi koja je jednaka najnižoj kamatnoj stopi Evropske centrale banke uz dodatak od tri procentna poena;

7. Odbija ostatak zahteva podnosioca predstavke za pravično zadovoljenje.

 

Sastavljeno na engleskom jeziku i dostavljeno u pisanoj formi na dan 9. oktobra 2007. godine u skladu sa pravilom 77. st. 2. i 3. Poslovnika Suda.

 

F. ELENS-PASSOS
Zamenik sekretara	 	F. TULKENS
Predsednik