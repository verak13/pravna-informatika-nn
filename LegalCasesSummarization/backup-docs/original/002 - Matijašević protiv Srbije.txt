Presuda Evropskog suda za ljudska prava

Presuda je objavljena u "Službenom glasniku RS", br. 80/2006 od 26.9.2006. godine.

EVROPSKI SUD ZA LjUDSKA PRAVA

DRUGO ODELjENjE

PREDMET MATIJAŠEVIĆ protiv SRBIJE
(Predstavka br. 23037/04)

 

STRAZBUR

19. septembar 2006.

 

Ova presuda će postati pravosnažna pod uslovima utvrđenim članom 44 §2 Konvencije. Ona može biti predmet tehničkih izmena.

 

U predmetu Matijašević protiv Srbije, Evropski sud za ljudska prava (Drugo odeljenje), na sednici Veća u sastavu:

gosp. J.-P. COSTA, predsednik,

gosp. A. B. BAKA,

gosp. I. CABRAL BARRETO,

g-đa A. MULARONI,

g-đa E. FURA-SANDSTROM,

g-đa D. JOČIENE,

gosp. D. POPOVIĆ,

i g-đa S. DOLLÉ, sekretar odeljenja

Posle većanja bez prisustva javnosti 29. avgusta 2006, donosi sledeću presudu, koja je usvojena tog dana:

 

POSTUPAK

1. Postupak je pokrenut predstavkom (br. 23037/04) protiv državne zajednice Srbija i Crna Gora, čiji je pravni sledbenik Srbija (vidi stavove 22-25 u daljem tekstu), koju je podneo Sudu po članu 34 Konvencije za zaštitu ljudskih prava i osnovnih sloboda (Konvencija), u to vreme, državljanin državne zajednice Srbija i Crna Gora, gosp. Milija Matijašević (Podnosilac predstavke) 20. maja 2004.

2. Podnosioca predstavke su zastupali gosp. V. Beljanski, gosp. S. Beljanski i g-đa G. Francuski, svi advokati u Novom Sadu. Vladu državne zajednice Srbija i Crna Gora, prvobitno, i Vladu Srbije, kasnije, (Vlada) zastupao je njihov zastupnik, gosp. S. Carić.

3. 8. juna 2005. Sud je odlučio da dostavi predstavku Vladi. Prema odredbama člana 29 § 3 Konvencije, odlučeno je da će se meritum predstavke razmatrati zajedno sa njenom prihvatljivošću.

 

ČINjENICE

I. OKOLNOSTI PREDMETA

4. Podnosilac predstavke je rođen 1976. i sada se nalazi na izdržavanju zatvorske kazne.

5. Podnosilac predstavke je uhapšen 7. maja 2003, a istražni sudija Okružnog suda u Novom Sadu mu je odredio pritvor zbog sumnje da je počinio krivična dela prevare i ubistva.

6. 4. novembra 2003. Okružni javni tužilac u Novom Sadu je podigao optužnicu protiv podnosioca predstavke, tereteći ga za prevaru i podstrekavanje na ubistvo.

7. 2. aprila 2004. tročlano veće Okružnog suda u Novom Sadu produžilo je pritvor podnosiocu predstavke za još dva meseca. U obrazloženju, opravdavajući ovu odluku, veće se oslonilo na prethodne osude podnosioca predstavke kao i njegovo neprestano asocijalno ponašanje. Sem toga, veće je jasno navelo da je podnosilac predstavke "počinio krivična dela koja su predmet ove optužbe" i zaključilo da bi podnosilac predstavke, da je pušten, verovatno nastavio da čini krivična dela.

8. 16. aprila 2004. podnosilac predstavke se žalio Vrhovnom sudu Srbije, zatraživši da se njegov pritvor ukine ili, alternativno, da se pobijana odluka ukine i predmet vrati Okružnom sudu u Novom Sadu radi ponovnog razmatranja. On je osporio, inter alia, da je, pošto je pobijana odluka prejudicirala ishod krivičnog postupka u toku, grubo prekršeno njegovo osnovno pravo pretpostavke nevinosti kako "je zajemčeno Zakonom o krivičnom postupku, Ustavom Republike Srbije i takođe članom 6 § 2 Evropske konvencije o ljudskim pravima i osnovnim slobodama".

9. 22. aprila 2004. Vrhovni sud Srbije je odbio ovu žalbu, usredsređujući se isključivo na prethodnu osuđivanost podnosioca predstavke i navodnu opasnost da bi on počinio i druga krivična dela da je pušten. On se nije izjasnio na navod podnosioca predstavke koji se odnosio na pretpostavku nevinosti.

10. 27. maja 2004. Okružni sud u Novom Sadu je utvrdio da je podnosilac predstavke kriv za podstrekavanje na ubistvo i osudio ga na kaznu zatvora od osam godina.

11. 23. septembra 2004. Vrhovni sud Srbije je potvrdio presudu Okružnog suda u Novom Sadu. Kao što je podnosilac predstavke naveo u posebnom predmetu koji je trenutno u toku kod ovog Suda (predstavka br. 31617/05), njegov advokat je dobio ovu odluku 7. marta 2005.

 

II. RELEVANTNO DOMAĆE PRAVO

A. Povelja o ljudskim i manjinskim pravima i građanskim slobodama državne zajednice Srbija i Crna Gora; objavljena u Službenom listu Srbije i Crne Gore - Sl. list SCG - br. 6/03

12. Članovi 19 i 9 § 2 Povelje propisuju sledeće:

Član 19

"Svako je nevin dok se njegova krivica za krivično delo ne utvrdi pravosnažnom odlukom suda."

Član 9 § 2

"Svako ko smatra da mu je neko ljudsko ili manjinsko pravo zajemčeno ovom poveljom povređeno ili uskraćeno pojedinačnim aktom ili radnjom institucije državne zajednice, odnosno državnog organa države članice ili organizacije koja vrši javna ovlašćenja ima pravo da podnese žalbu Sudu Srbije i Crne Gore, ako nije obezbeđena druga pravna zaštita u državi članici, u skladu s Ustavnom poveljom."

B. Ustavna povelja državne zajednice Srbija i Crna Gora; objavljena u Sl. listu SCG br. 1/03

13. Relevantni deo člana 46 Ustavne povelje predviđa sledeće:

"Sud Srbije i Crne Gore:...

- odlučuje o žalbama koje su podneli građani u slučajevima kada je neka institucija Srbije i Crne Gore povredila njihova prava i slobode zajemčene Ustavnom poveljom, ako nije obezbeđena nikakva druga pravna zaštita;..."

C. Ustav Republike Srbije; objavljen u Službenom glasniku Republike Srbije - Sl. gl. RS - br. 1/90

14. Član 23 § 3 ovog Ustava predviđa sledeće:

"Niko ne može biti smatran krivim za krivično delo dok to ne bude utvrđeno pravosnažnom odlukom suda."

D. Zakon o obligacionim odnosima (objavljen u Službenom listu Socijalističke Federativne Republike Jugoslavije - Sl. list SFRJ - br. 29/78, 39/85, 45/89, 57/89 i Službenom listu Savezne Republike Jugoslavije - Sl. list SRJ - br. 31/93)

15. Po članovima 199 i 200 Zakona o obligacionim odnosima, inter alia, svako ko je pretrpeo strah, fizički bol ili, pak, duševni bol kao posledicu kršenja "prava ličnosti" može, u zavisnosti od njihovog trajanja i intenziteta, podneti tužbu radi materijalne nadoknade pred parničnim sudovima i, takođe, tražiti druge vidove nadoknade "koji mogu" obezbediti odgovarajuće nematerijalno zadovoljenje.

E. Zakon o Sudu Srbije i Crne Gore (objavljen u Sl. listu SCG br. 26/03)

16. Relevantne odredbe ovog zakona glasile su kao što sledi:

Član 62 § 1

"Žalbu građana može podneti svako ko smatra da mu je pojedinačnim aktom ili radnjom institucije Srbije i Crne Gore, odnosno državnog organa države članice ili organizacije koja vrši javna ovlašćenja, povređeno ljudsko ili manjinsko pravo, ako nije predviđen drugi postupak pravne zaštite, odnosno ako zaštita nije obezbeđena u državi članici."

Član 64

"Žalba građana se može podneti u roku od tri meseca od dana dostavljanja pojedinačnog akta, odnosno od dana preduzimanja ili prestanka radnje kojom je povređeno ljudsko ili manjinsko pravo zajemčeno Ustavnom poveljom."

Član 65 §§1 i 2

"Ako utvrdi da je pojedinačnim aktom, odnosno radnjom povređeno ljudsko ili manjinsko pravo zajemčeno Ustavnom poveljom, Sud će poništiti pojedinačni akt, odnosno zabraniti svako dalje vršenje ili narediti izvršenje određene radnje i, prema okolnostima slučaja, odrediti da se uklone posledice koje su iz toga proizašle.

Odluka Suda kojom je uvažena žalba građana je pravni osnov za zahtev za naknadu štete ili za otklanjanje drugih štetnih posledica pred nadležnim organom, u skladu sa zakonom."

 

III. IZVEŠTAJI SAVETA EVROPE

17. U izveštaju Saveta Evrope o državnoj zajednici Srbija i Crna Gora od 30. aprila 2004, navedeno je da Sud Srbije i Crne Gore još nije bio osnovan i da organi državne zajednice nisu smatrali uspostavljanje tog suda priroritetom od pristupanja Konvenciji (Srbija i Crna Gora: Usklađivanje sa preuzetim obavezama i realizacija programa saradnje posle pridruživanja, dokument koji je predstavio generalni sekretar Saveta Evrope, četvrti izveštaj, februar - april 2004, § 27).

18. U kasnijem izveštaju od 13. jula 2005, Savet Evrope je utvrdio da je Sud Srbije i Crne Gore konačno počeo sa radom u januaru 2005. Finansiranje Suda, međutim, nije bilo u potpunosti obezbeđeno. Konačno, zavedeno je 200 pojedinačnih žalbi po osnovu povrede ljudskih prava, ali ni jedna odluka još nije donesena (Srbija i Crna Gora: Usklađivanje sa preuzetim obavezama i realizacija programa saradnje posle pridruživanja, dokument koji je predstavio generalni sekretar Saveta Evrope, osmi izveštaj, mart 2005 - juni 2005, §§ 14 i 44).

 

IV. REZERVA PO ČLANU 13 KONVENCIJE

19. U rezervi koja je sadržana u instrumentu ratifikacije Konvencije i Protokola uz nju, koji je deponovan kod Saveta Evrope 3. marta 2004, Vlada državne zajednice Srbija i Crna Gora navela je da se "odredbe člana 13 neće primenjivati u vezi sa pravnim lekovima u okviru jurisdikcije Suda Srbije i Crne Gore, dok navedeni Sud ne počne da radi u skladu sa članovima 46 do 50 Ustavne povelje državne zajednice Srbija i Crna Gora (Službeni list Srbije i Crne Gore, br. 1/03)".

20. Ova rezerva je povučena pismom Stalne misije državne zajednice Srbija i Crna Gora od 11. jula 2005, koje je zavedeno kod Generalnog sekretarijata 15. jula 2005.

 

V. PISMO SUDA SRBIJE I CRNE GORE OD 16. JANUARA 2006.

21. U ovom pismu, Sud Srbije i Crne Gore je pojasnio da mu tek predstoji da donese odluku u vezi sa pojedinačnom "žalbom građana". Pri tome je ukazao da je razlog za to predložena izmena odnosnog zakonodavstva kojim se reguliše rad suda, koja je, tada, bila u toku (Izjava br. 20/60, što je predviđeno u kontekstu posebne predstavke koja je u toku kod ovog Suda; predstavka br. 2361/05).

 

VI. SUKCESIJA SRBIJE

22. Državna zajednica Srbija i Crna Gora ratifikovala je Konvenciju 3. marta 2004.

23. Posle referenduma, 3. juna 2006. Crna Gora je proglasila nezavisnost od državne zajednice Srbija i Crna Gora čime je ova druga prestala da postoji zajedno sa svim njenim telima uključujući i Sud Srbije i Crne Gore.

24. 5. juna 2006. predsednik Srbije je obavestio generalnog sekretara Saveta Evrope da je Srbija jedini pravni sledbenik bivše državne zajednice Srbija i Crna Gora.

25. U svojoj odluci od 14. juna 2006. Savet ministara Saveta Evrope, inter alia, je naveo: i) da "je Srbija.... [nastavila].... članstvo [državne zajednice] Srbija i Crna Gora u Savetu Evrope počev od 3. juna 2006", i ii) da je ostala strana u određenom broju konvencija Saveta Evrope koje je potpisala i ratifikovala bivša državna zajednica Srbija i Crna Gora, uključujući i Konvenciju za zaštitu ljudskih prava i osnovnih sloboda.

 

PRAVO

I. NAVODNA POVREDA ČLANA 6 § 2 KONVENCIJE

26. Po članu 6 § 2 Konvencije, u svojoj predstavci koju je podneo 20. maja 2004, podnosilac predstavke se žalio da ga je u toku razmatranja njegovog pritvora, 2. aprila 2004, Okružni sud u Novom Sadu proglasio krivim pre nego što je njegova krivica dokazana po zakonu i, dalje, da je 22. aprila 2004. Vrhovni sud Srbije propustio da ispravi ovu "grešku" u žalbenom postupku. Član 6 § 2 glasi kako sledi:

"Svako ko je optužen za krivično delo smatraće se nevinim sve dok se ne dokaže njegova krivica na osnovu zakona."

A. Prihvatljivost (iscrpljenost domaćih pravnih lekova)

1. Argumenti stranaka

27. Vlada je navela da podnosilac predstavke nije iscrpeo sva raspoloživa i delotvorna domaća pravna sredstva. Posebno, da je propustio da podnese građansku tužbu po članu 199 i 200 Zakona o obligacionim odnosima, kao i "žalbu građana" (žalbu) Sudu Srbije i Crne Gore (vidi stavove 15 i 16 u gornjem tekstu). Dalje, član 19 Povelje o ljudskim i manjinskim pravima i građanskim slobodama (vidi stav 12 u gornjem tekstu) sadrži pretpostavku nevinosti, i zato je jasno da je ovaj predmet u nadležnosti pomenutog suda ratione materiae. Konačno, Vlada je navela da se Zakon o Sudu Srbije i Crne Gore razmatra i da bi se njegova nadležnost, u dogledno vreme, mogla izmeniti tako da se žalbe građana mogu razmatrati na plenarnom zasedanju suda umesto na većima i da bi, dalje, njegove odluke donesene u takvom postupku bile formalno pre "odluke" nego "presude".

28. Podnosilac predstavke je naveo da žalba građana, kojom se navode povrede ljudskih prava pojedinca, a na koju se Vlada poziva, u njegovom slučaju nije raspoloživo pravno sredstvo, a ni delotvorno pravno sredstvo generalno. Podnosilac predstavke je podsetio da je svoju predstavku dostavio Sudu 20. maja 2004. i da je tužena Vlada tada priznala da Sud Srbije i Crne Gore nije radio pre 7. jula 2004. Dalje, mada ovaj sud tek treba da donese pojedinačnu presudu u vezi sa žalbom građana, Vlada je već počela da razmatra izmene relevantnog zakonodavstva, time prećutno priznavši njegovu nedelotvornost do tada. Konačno, podnosilac predstavke je ostao pri tome da je, s obzirom na relevantno domaće pravo, nejasno da li se žalba građana može podneti pošto se prvo iscrpe sva druga pravna sredstva ili samo kada takva sredstva ne postoje. U svakom slučaju, nije bilo sudske prakse koja bi mogla obezbediti neke smernice u tom smislu.

2. Relevantni principi

29. Sud podseća da pravilo iscrpljenosti domaćih pravnih sredstava o kome je reč u članu 35 § 1 Konvencije obavezuje one koji traže da se iznese slučaj protiv države pred međunarodnim sudskim organom da prvo upotrebe pravna sredstva predviđena nacionalnim pravnim sistemom, čime se države oslobađaju obaveze da odgovaraju pred međunarodnim telom za svoje postupke pre nego što su imale mogućnost da isprave stvari kroz svoje sopstvene pravne sisteme. Kako bi se ispoštovalo ovo pravilo, redovan put za podnosioca predstavke bi bio da pribegne sredstvima koja su raspoloživa i dovoljna da se obezbedi pravna zaštita u vezi sa navodnim povredama (vidi Assenov and Others v. Bugarske, br. 24760/94, §85, ECHR 1999-VIII).

30. Dalje, postojanje takvih pravnih sredstava mora biti dovoljno izvesno ne samo teoretski već i u praksi, jer ako ih nema ne bi bilo potrebne dostupnosti i delotvornosti (vidi mutatis mutandis, Van Droogenbroeck v. Belgije, presuda od 24. juna 1982, Serija A br. 50, str. 30, § 54).

31. Konačno, kada postoji nekoliko delotvornih dostupnih sredstava, na podnosiocu predstavke je da izabere koje pravno sredstvo da upotrebi kako bi se povinovao zahtevima člana 35 § 1 Konvencije (vidi Airey v. Irske, presuda od 7. oktobra 1979, Serija A br. 32, str. 12, § 23).

3. Primena ovih principa na predmetni slučaj

32. Sud primećuje da Vlada nije mogla da citira neku domaću sudsku praksu gde je zahtev zasnovan na članovima 199 i 200 Zakona o obligacionim odnosima usvojen u korist podnosioca predstavke u nekom slučaju kao što je slučaj podnosioca predstavke. Međutim, čak i pod pretpostavkom da bi ovo pravno sredstvo moglo obezbediti zaštitu podnosiocu predstavke, Sud smatra da, pošto su iscrpljena delotvorna pravna sredstva u kontekstu njegovog pritvora, nije bilo opravdano očekivati od podnosioca predstavke da krene još jednim putem "potencijalne zaštite".

33. Navedenu građansku tužbu, u specifičnim okolnostima ovog slučaja, stoga nije bilo neophodno iscrpeti, shodno članu 35 § 1 Konvencije.

34. Što se tiče "žalbe građana" Sudu Srbije i Crne Gore, uočeno je da je 15. jula 2005. Tužena država povukla svoju rezervu koja je sadržana u ratifikacionom instrumentu Konvencije. Time je, po mišljenju Suda, Vlada prećutno prihvatila da se, pre tog datuma, navedeni sud nije mogao smatrati delotvornim ili čak dostupnim (vidi stavove 19 - 20 u gornjem tekstu).

35. Dalje, 16. januara 2006, Sud Srbije i Crne Gore je sam potvrdio da tek treba da donese pojedinačnu odluku po "žalbi građana" zbog navodne povrede ljudskih prava. Šta više, on je očigledno očekivao usvajanje izmena Zakona o Sudu Srbije i Crne Gore, u nekom trenutku u budućnosti koji se ne može predvideti (vidi stav 21 u gornjem tekstu).

36. Konačno, 3. juna 2006. Crna Gora je proglasila svoju nezavisnost od državne zajednice Srbija i Crna Gora čime je ova druga prestala da postoji, kao i svi njeni organi uključujući i Sud Srbije i Crne Gore (vidi stavove od 22 do 25 u gornjem tekstu).

37. Sud zato smatra da podnosilac predstavke nije bio obavezan da iscrpi pravno sredstvo koje je bilo i nedostupno u tom trenutku i ostalo nedelotvorno do samog raspada državne zajednice Srbija i Crna Gora.

4. Zaključak

38. Sud zaključuje da se predstavka ne može proglasiti neprihvatljivom zbog neiscrpljenosti domaćih pravnih sredstava u skladu sa članom 35 § 1 Konvencije. Shodno tome, primedba Vlade se mora odbiti.

39. Sud takođe smatra da predstavka pokreće pravna pitanja koja su dovoljno ozbiljna da odlučivanje o njima zavisi od ispitivanja merituma, jer nije utvrđena druga osnova da se ona proglasi neprihvatljivom. Sud zato proglašava predstavku prihvatljivom.

B. Meritum

1. Argumenti stranaka

40. Podnosilac predstavke posebno ukazuje da ga je, u toku odlučivanja o njegovom pritvoru, 2. aprila 2004. Okružni sud u Novom Sadu proglasio krivim pre nego što je njegova krivica dokazana po zakonu; da je to učinio navodeći da je on "počinio krivična dela koja su predmet ove optužbe", i da 22. aprila 2004. Vrhovni sud Srbije nije ispravio ovu "grešku“ u žalbenom postupku.

41. Vlada je ukazala da je osporavana konstatacija Okružnog suda u Novom Sadu očigledna greška, tj. "neprecizna formulacija", i da je umesto toga trebalo reći da postoji "osnovana sumnja" da je podnosilac predstavke počinio krivična dela za koja je optužen.

42. Podnosilac predstavke je naveo da se obrazloženje Okružnog suda ne može smatrati za puku grešku. On navodi da postoji suštinska razlika između izjave da je neko počinio krivično delo i tvrdnje da je on jednostavno osumnjičen da je to učinio. U svakom slučaju, iako je na odluku u pitanju dostavljena žalba Vrhovnom sudu, preko Okružnog suda, ni jedan sud nije ništa učinio da se ova "greška" ispravi.

Naprotiv, Vrhovni sud je odbio žalbu, iako je ona sadržavala jasne pritužbe koje se tiču kršenja pretpostavke nevinosti.

43. Vlada je podsetila da je 27. maja 2004. Okružni sud u Novom Sadu proglasio podnosioca predstavke krivim za podstrekavanje na ubistvo i osudio ga na osam godina zatvora, da je Vrhovni sud kasnije potvrdio osuđujuću presudu u žalbenom postupku. Ona je zaključila da, u takvim okolnostima, ne može biti povrede člana 6 § 2 Konvencije i, pri tome, navela presude za Phillips v. Ujedinjenog kraljevstva (br. 41087/98, ECHR 2001- VII) i Engel and Others v. Holandije (presuda od 8. juna 1976, Serija A br. 22).

44. Podnosilac predstavke je istakao da naknadna osuda ne može poništiti nečije prvobitno pravo na pretpostavku nevinosti.

2. Relevantni principi

45. Sud podseća da će pretpostavka nevinosti po članu 6 § 2 biti povređena ako sudska odluka ili, čak, izjava zvaničnika koja se odnosi na lice koje je optuženo za krivično delo, odražava mišljenje da je krivo pre nego što se njegova krivica dokaže po zakonu. Dovoljno je da, u odsustvu zvanične odluke, postoji određeno mišljenje koje ukazuje da sud ili zvaničnik u pitanju smatra optuženog krivim, dok će preuranjeno iznošenje takvog jednog mišljenja od strane samog suda neizbežno prekršiti navedenu pretpostavku (vidi, među mnogim drugim odlukama koje imaju snagu autoriteta, Deweer v. Belgije, presuda od 27. februara 1980, Serija A br. 35, str. 30, § 56, Minelli v. Švajcarske, presuda od 25. marta 1983, Serija A br. 62, §§ 27, 30 i 37, Allenet de Ribemont v. Francuske, presuda od 10. februara 1995, Serija A br. 308, str. 16, §§ 35 - 36 i Karakas and Yesilirmak v. Turske, br. 43925/985, § 49, 28. juni 2005).

46. Član 6 § 2 reguliše krivični postupak u celini, "bez obzira na ishod optužbe" (vidi Minelli v. Švajcarske, navedenu u gornjem tekstu, § 30). Međutim, pošto se optuženi proglasi krivim, u principu, on prestaje da se primenjuje u vezi sa bilo kakvim tvrdnjama iznetim u naknadnom postupku donošenja presude (vidi Phillips v. Ujedinjenog kraljevstva i Engel and Others v. Holandije, koje su obe navedene u gornjem tekstu).

3. Primena ovih principa na predmetni slučaj

47. S obzirom na činjenice slučaja, kao i sudsku praksu navedenu u gornjem tekstu, Sud smatra da Okružni sud u Novom Sadu, svojom odlukom od 2. aprila 2004, jeste proglasio podnosioca predstavke krivim pre nego što je to dokazano po zakonu, a šta više, 22. aprila 2004 Vrhovni sud Srbije je propustio da ispravi ovu "grešku" u žalbenom postupku.

48. Što se tiče Vladine sugestije da je osporavana konstatacija Okružnog suda očigledna greška, naime "neprecizna formulacija", Sud se slaže sa podnosiocem predstavke da treba napraviti suštinsku razliku između izjave da je neko samo osumnjičen da je izvršio krivično delo i jasne sudske objave, u odsustvu pravosnažne presude da je pojedinac izvršio krivično delo u pitanju.

49. Činjenica da je podnosilac predstavke na kraju proglašen krivim i osuđen na kaznu zatvora u trajanju od 8 godina, ne može poništiti prvobitno pravo podnosioca predstavke na pretpostavku nevinosti dok se ne dokaže po zakonu da je kriv. Kao što je više puta zabeleženo u sudskoj praksi ovog Suda, član 6 § 2 reguliše krivični postupak u celini, "bez obzira na ishod optužbe" (vidi stav 46 u gornjem tekstu).

50. Konačno, Sud smatra da se ovaj slučaj, gde je osporavana izjava data u kontekstu pritvora, jasno razlikuje od slučajeva Phillips i Engel na koje se Vlada pozivala (vidi stav 46 u gornjem tekstu).

51. Shodno tome došlo je do povrede člana 6 § 2 Konvencije.

 

II. NAVODNO KRŠENjE ČLANA 6 § 1 KONVENCIJE

52. Posle podnošenja predstavke 20. maja 2004, u svom podnesku od 28. oktobra 2005, po prvi put, podnosilac predstavke se žalio da je jedan od sudija koji ga je proglasio krivim u Okružnom sudu 2. aprila 2004, takođe član sudskog veća istog suda koje je donelo presudu 27. maja 2004. Podnosilac predstavke je izneo da je kršenje njegovog prava na pretpostavku nevinosti tako uvećano i sva pravičnost krivičnog postupka protiv njega potkopana.

53. Sud je pretpostavio u korist podnosioca predstavke da ove pritužbe mogu pokrenuti posebno pitanje po članu 6 § 1. Međutim, pošto je advokat podnosioca predstavke primio odluku Vrhovnog suda Srbije 7. marta 2005 (vidi stav 11 u gornjem tekstu), pritužbe u pitanju su zastarele, u smislu člana 35 § 1 Konvencije, i moraju se stoga odbaciti u skladu sa članom 35 §§1 i 4 iste.

 

III. PRIMENA ČLANA 41 KONVENCIJE

54. Član 41 Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

55. Podnosilac predstavke je tražio 50.000 eura (EUR) na ime nematerijalne štete koju je pretrpeo kao posledicu povrede njegovog prava na pravično suđenje kao i njegovog prava na pretpostavku nevinosti dok se ne dokaže da je kriv, zajemčenih članom 6 § 1 odnosno § 2.

56. Vlada je smatrala da je gore navedeni iznos "očigledno neosnovan" i odbila je da dostavi bilo kakav dalji komentar.

57. U okolnostima ovog slučaja, Sud smatra da samo utvrđivanje povrede člana 6 § 2 Konvencije predstavlja samo po sebi odgovarajuće pravično zadovoljenje u vezi sa naknadom koja se traži u ovom poglavlju (vidi, mutatis mutandis, Lavents v. Litvanije, br. 58442/00, 28. novembar 2002).

B. Troškovi

58. Podnosilac predstavke je takođe tražio ukupno EUR 662 za troškove njegovog pravnog zastupanja pred ovim Sudom.

59. Vlada je smatrala da je gore navedeni iznos takođe "očigledno neosnovan" i odbila je da dâ bilo kakav dalji komentar.

60. Podnosilac predstavke je dostavio Sudu precizan obračun svojih troškova po stavkama, potpuno u skladu sa Advokatskom tarifom, koja je izmenjena 2004. godine i objavljena u Sl. listu SCG br. 58/04 (Tarifa o nagradama i naknadama troškova za rad advokata).

61. Stoga Sud smatra da su ovi troškovi stvarno i neophodno nastali, i da su opravdani u smislu njihovog iznosa. Shodno tome, on dosuđuje ceo zahtev od EUR 662.

C. Zatezna kamata

62. Sud smatra da je ispravno da se zatezna kamata zasniva na marginalnoj aktivnoj stopi Evropske centralne banke plus tri procentualna poena.

 

IZ TIH RAZLOGA, SUD JEDNOGLASNO

1. Proglašava tužbu po članu 6 § 2 Konvencije prihvatljivom, a ostali deo predstavke neprihvatljivim;

2. Smatra da je došlo do povrede člana 6 § 2 Konvencije;

3. Smatra da utvrđivanje povrede predstavlja dovoljno pravično zadovoljenje svake nematerijalne štete koju je podnosilac predstavke mogao pretrpeti;

4. Smatra

(a) da Tužena država treba da plati podnosiocu predstavke, u roku od tri meseca od datuma kada presuda postaje pravosnažna, u skladu sa članom 44 § 2 Konvencije, EUR 662 za troškove, koji će biti pretvoreni u nacionalnu valutu Tužene države po kursu koji važi na dan isplate, plus porez ako se plaća;

(b) da će se po isteku gore navedena tri meseca do isplate isplatiti jednokratna kamata na gore navedene iznose po stopi koja je jednaka marginalnoj aktivnoj stopi Evropske centralne banke za vreme neizvršenja isplate plus tri procentualna poena.

 

Sastavljeno na engleskom i objavljeno u pisanoj formi 19. septembra 2006, shodno Pravilu 77 §§ 2 i 3 Poslovnika Suda.