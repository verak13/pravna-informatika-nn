Presuda je objavljena u "Službenom glasniku RS", br. 18/2017 od 7.3.2017. godine.

TREĆE ODELjENjE

PREDMET MUČIBABIĆ protiv SRBIJE

(Predstavka broj 34661/07)

PRESUDA

STRAZBUR 
12. jul 2016. godine

 

Ova presuda će postati pravosnažna u okolnostima utvrđenim u članu 44. stav 2. Konvencije. Ona može biti predmet redakcijskih izmena.

U predmetu Mučibabić protiv Srbije,

Evropski sud za ljudska prava (Treće odeljenje), na zasedanju veća u sastavu:

Luis López Guerra, predsednik,

Helena Jäderblom,

Johannes Silvis,

Branko Lubarda,

Pere Pastor Vilanova,

Alena Poláčková,

Georgios A. Serghides, sudije,

i Fatoş Aracı, zamenik sekretara Odeljenja,

Posle većanja na zatvorenoj sednici održanoj 21. juna 2016. godine,

izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (broj 34661/07) protiv Republike Srbije koju je Sudu podneo prema članu 34. Konvencije o zaštiti ljudskih prava i osnovnih sloboda (u daljem tekstu: „Konvencija”) srpski državljanin, gospodin Mihailo Mučibabić (u daljem tekstu: „podnosilac predstavke”), 3. avgusta 2007. godine.

2. Podnosioca predstavke zastupao je gospodin D. Ukropina, advokat iz Novog Sada. Vladu Srbije (u daljem tekstu: „Vlada”) zastupali su njeni bivši zastupnici, gospodin S. Carić, odnosno gospođa V. Rodić, koji su kasnije zamenjeni od strane sadašnjeg zastupnika, gospođe Nataše Plavšić.

3. Podnosilac predstavke je tvrdio da Tužena država nije sprovela neodložnu i delotvornu istragu o smrti njegovog sina.

4. Predstavka je 30. novembra 2010. godine prosleđena Vladi.

ČINjENICE

I. OKOLNOSTI PREDMETA

5. Podnosilac predstavke je rođen 1926. godine, a živi u Novom Sadu. Njegov sin, gospodin Vojislav Mučibabić, rođen je 1951. godine, a preminuo je 23. juna 1995. godine. Ovaj predmet odnosi se na istragu o smrti sina podnosioca predstavke.

A. Događaji u vezi sa smrću gospodina Vojislava Mučibabića

6. Snažna eksplozija se desila 23. juna 1995. godine u pogonima „Grmeča”, preduzeća sa sedištem u Beogradu.

7. Iz sudskih odluka i spisa predmeta proizilazi da je eksploziju izazvala proizvodnja kompozitnog čvrstog raketnog goriva pod pokroviteljstvom Službe državne bezbednosti.

8. Opšte informacije koje je Sud mogao da pribavi o proizvodnji raketnog goriva i riziku od eksplozije u proizvodnom pogonu mogu se sumirati kako sledi.

9. Kompozitno gorivo, takođe poznato kao kompozitni pokretač, je široka klasa čvrstih hemijskih goriva koja se koriste kao pokretači u raketama. Trake raketnog goriva liče na PVC foliju, ali su manje stabilne i traže specijalizovano mesto sa visokim stepenom preventivnih mera i bezbednosnih mera. One se sastoje od goriva i oksidanta. Primer goriva je fenol formaldehid, a oksidanta, amonijum perhlorat („AP”). AP je moćan oksidant, koji objašnjava zašto se koristi uglavnom u raketnim pobuđivačima na čvrste pokretače, uključujući i svemirske brodove i vojne projektile.

10. AP je bela, granulasta čvrsta materija ili prah. Njegove eksplozivne karakteristike zavise od veličine čestica i granulometrijskog sastava. To je oksidant klase 4 (on može da izazove eksplozivnu reakciju) kada čestice mere preko 15 mikrometara. On se označava kao eksploziv kada čestice mere manje od 15 mikrometara. On je za sobom očigledno povukao jedan broj nesreća. AP je stabilan kada se pravilno skladišti, prevozi i čuva na temperaturama ispod 150 stepeni Celzijusa (ºC). Količine koje se stavljaju na gomile moraju biti ograničene, a mesta za skladištenje moraju biti projektovana sa zaštitnim zidovima od udara. Rizici od eksplozije i požara povezani sa AP nastaju uglavnom kada postoji velika proporcija AP u premisku ili kada je izložen intenzivnoj toploti ili organskom jedinjenju. Kada se zagreva na 300 oC, AP degradira organski adhezivne, lomljive cementirane spojeve. Od završenih reakcija ne ostaju nikakvi tragovi.

11. Na mnogobrojnim sastancima, rukovodilac Službe državne bezbednosti očigledno se saglasio sa proizvodnjom raketnog goriva u privatnoj firmi, JPL Systems (u daljem tekstu: „JPL”). Stručnjaci ove firme trebalo je da obezbede formule i određene komponente, uključujući i oksidante. Od nekih direktora preduzeća „Grmeč” navodno je traženo da obezbede valjaonicu sa dvovaljcima u njegovim pogonima za proizvodnju polivinilskih hloridnih traka, kao i druge supstance i stručnjake.

12. Većina komponenata je 23. juna 1995. godine izmešana u mešalici u drugom preduzeću, stručnjaci „JPL” su je prevezli u aluminijumskim buradima u preduzeće „Grmeč” privatnim kolima i uskladištili do valjaonice. Kada je mešavina stavljena u valjaonicu i kada je počelo izvlačenje traka raketnog goriva, došlo je do eksplozije u prisustvu više od dvadeset radnika iz dva angažovana preduzeća. Zbog toga su nastradali sin podnosioca predstavke i još deset ljudi, a drugih deset ljudi je ozbiljno povređeno.

13. Iz Privrednog registra Srbije i stručnih izveštaja proizilazi da ni „Grmeč” ni „JPL” nisu imali dozvolu niti bili opremljeni na odgovarajući način za proizvodnju raketnog goriva u datom trenutku.

B. Uviđaj na mestu nesreće

14. Dežurni istražni sudija, M. A. stigao je u „Grmeč” oko 9 časova uveče 23. juna 1995. godine da izvrši uviđaj na mestu nesreće. V. V., zamenik okružnog tužioca (u daljem tekstu: „javni tužilac”), Z. L., kriminalistički inspektor, i V. M., tehničar za uviđaj, bili su takođe prisutni.

15. Prema zapisniku o uviđaju na dve strane istražnog sudije, oko 6.30 časova uveče 23. juna 1995. godine došlo je do velike eksplozije za vreme proizvodnje novog proizvoda – traka polivinil hlorida. Eksplozija je veoma oštetila proizvodnu halu i jedan broj ljudi koji je bio uključen u proizvodni proces je nastradao.

Kada je istražni sudija stigao na mesto nesreće, nepoznati pripadnici fabričkog obezbeđenja i beogradske policije sprečili su njega i tužioca da uđu u proizvodnu halu. Od njih je zatraženo da pregledaju mesto nesreće dva tri koraka od ulaza iz bezbednosnih razloga, s obzirom da je oštećeni krov mogao da padne. Sudija je primetio da je to bila snažna eksplozija, i da je proizvodna hala bila prekrivena prašinom i komadima krova, što je, takođe, onemogućilo dobar pregled hale.

Pošto sudija nije mogao da pregleda mesto nesreće, da bi prikupio dokaze on je razgovarao sa direktorom, R. U. Morao je da čeka trideset minuta da se direktor pronađe i da završi telefonski razgovor sa beogradskim majorom, N. Č. Direktor je izjavio da je do eksplozije došlo kada su fabrički stručnjaci sa ekipom dodatnih stručnjaka (deo izjave je nečitak) očigledno ispitivali novi proizvod – proces proizvodnje sa kojim on nije bio upoznat. Međutim, on je pojasnio da je taj proces proizvodnje zahtevao posebne bezbednosne mere i ekipe, i naveo je imena svih angažovanih fabričkih stručnjaka, uključujući i sina podnosioca predstavke kao glavnog inženjera. Tehnički direktor, S. K. izjavio je da je njegova ekipa od sedamnaest do dvadeset zaposlenih ispitivala novi proizvod i da su to popodne u proizvodnom procesu „možda bili angažovani” i stručnjaci iz drugih preduzeća i sa fakulteta. Pretpostavljajući da je nastradalo deset ljudi, on je naslućivao da je uzrok eksplozije mogla biti „neželjena, neočekivana i nepoznata hemijska reakcija koja je „nastala” za vreme procesa”.

Istražni sudija je dao uputstva (a) stručnom timu beogradske policije i fabričkim stručnjacima da nastave da traže nastradale ili preživele; (b) kriminalističkom tehničaru da sakupi i evidentira sve tragove, predmete i detalje koji bi mogli pomoći da se događaji rasvetle i da se s tim u vezi napravi odgovarajući dosije; (v) da se sva tela prebace u Zavod za sudsku medicinu radi posmrtnog pregleda i utvrđivanja uzroka smrti; i (g) da se svi preživeli prevezu u odgovarajuće medicinske centre. Sve ove radnje i relevantna dokumentacija trebalo je da čine sastavni deo izveštaja o nesreći.

16. U izveštaju o kriminalističko-tehničkom pregledu lica mesta na dve strane, kriminalistički inspektor, Z. L. konstatovao je da je bilo tragova razaranja izazvanog snažnom eksplozijom do koje je došlo oko 6 sati uveče 23. juna 1995. godine u fabrici „Vinfleks” (proizvodna hala) gde se proizvode bitumenski materijali. On je saopštio da je nađeno devet tela i dao imena nekoliko povređenih ljudi koji su prevezeni u bolnicu (jedan je tamo preminuo), kao i kratku izjavu jednog od radnika koji se nalazio u blizini. Inspektor je saopštio da su fabrički vatrogasci već počeli sa gašenjem vatre, da su kriminalistički tehničari, M. P. i M. Š. napravili fotografije, i da je slučaj preuzela Kriminalistička služba (UZSK)). Identifikaciju nastradalih i uzrok eksplozije trebalo je da sutradan utvrde specijalizovane ekipe kriminalističke policije. U spisu predmeta Sudu nisu dostavljeni nikakvi drugi dokumenti, fotografije, skice mesta nesreće ni rezultati neke hemijske ili toksikološke analize, ako su postojali; oni očigledno nisu stavljeni ni na raspolaganje podnosiocu predstavke.

17. Dodatni forenzički izveštaj sastavljen je 24. juna 1995. godine nakon uzimanja otisaka i fotografisanja tela. Tela su prebačena na posmrtni pregled, zajedno sa dodatnim delovima tela koji su pronađeni u međuvremenu, dok je odeća poslata tužilaštvu.

18. Posmrtni pregled tela žrtava obavljen je od 24. do 26. juna 1995. godine u Zavodu za sudsku medicinu Medicinskog fakulteta u Beogradu. U izveštajima o obdukciji navedeno je da je smrt žrtava bila nasilna i izazvana razaranjem ili oštećenjem vitalnih organa i opekotinama trećeg i četvrtog stepena zbog eksplozije, ili komplikacija posle toga.

V. Preliminarne istražne radnje

19. Beogradska policija je po službenoj dužnosti 24. juna 1995. godine oformila komisiju za ispitivanje uzroka eksplozije. Komisija se sastojala od nekoliko službenika iz Instituta bezbednosti MUP-a Srbije1, kao i dva profesora sa Mašinskog fakulteta u Beogradu, B. J. i Đ. B., koji su takođe bili suvlasnici „JPL” (vidi stav 11. u gornjem tekstu).

20. Nakon uviđaja na licu mesta od 23. do 26. juna 1995. godine i kompjuterskih simulacija eksplozija, dva stručnjaka iz Instituta bezbednosti, B. G. i P. P., su 9. avgusta 1995. godine dostavila svoj izveštaj DDPO. U vezi sa uzrokom i poreklom nesreće, stručnjaci su naveli (a) da je eksplozija prvo izazvana toplotom koju su proizveli valjci u valjaonici za vreme proizvodnje kompozitnog goriva; (b) da statički elektricitet nije mogao da upali kompozitno gorivo, premiks ili trake goriva; (v) da je primarna eksplozija premiksa ili trake kompozitnog goriva na obrtnim dvovaljcima u valjaonici najverovatnije izazvana prisustvom mehaničkog predmeta u premisku, koji je završio između valjaka; i (g) da je prvobitna eksplozija dovela do dve sekundarne eksplozije premiksa, koji je čuvan u dva aluminijumska bureta uz valjaonicu.

21. Inspektorat Ministarstva rada je 30. avgusta 1995. godine podneo krivičnu prijavu protiv direktora „Grmeča”, R. U., zbog kršenja zdravstvenih i bezbednosnih propisa (vidi st. 76–77. u daljem tekstu). Prethodno, 3. jula 1995. godine Ministarstvo je obavestilo tužioca da im je 24. i 26. juna 1995. godine odbijen pristup fabrici i dokumentaciji radi pregleda, i da ih „Grmeč” do tog datuma nije obavestio o nesreći sa fatalnim ishodom, kako se to zahteva relevantnim zakonom.

22. Izgleda da je tužilac podneo zahtev za sprovođenje pojedinih istražnih radnji protiv nepoznatih lica iz „Grmeča” u vezi sa eksplozijom. Podnosilac predstavke je 13. septembra 1995. godine zatražio da mu se dodeli status žrtve.

23. Podnosilac predstavke i rođaci još dve žrtve su 8. marta 1996. godine podneli krivičnu prijavu protiv jednog broja viših službenika „Grmeča” i „JPL” (R. U., D. M., S. K., D. Z., Lj. R., Z. O., B. I. i V.B.), na osnovu toga što postoji osnovana sumnja da su ozbiljno prekršili propise o javnoj bezbednosti (vidi stav 76. u daljem tekstu, član 194. stav 2. u vezi sa članom 187. stav 4. Krivičnog zakonika).

24. Izveštaj veštaka od 9. avgusta 1995. godine uručen je podnosiocu predstavke 15. aprila 1996. godine. Dve nedelje nakon toga, podnosilac predstavke je dostavio brojne primedbe i postavio pitanja. On je, između ostalog, postavio pitanje ovlašćenja stručne komisije da ispituje slučaj, činjenicu da se ona usredsredila na uzrok eksplozije bez utvrđivanja da li su preduzete odgovarajuće bezbednosne mere, i zaključke stručnjaka, koji su bili čista pretpostavka.

25. Tužilac je 5. juna 1996. godine podneo zahtev Okružnom sudu u Beogradu da se saslušaju policijski veštaci.

26. Na ročištu zakazanom za 4. decembar 1996. godine, istražni sudija međutim nije uzeo izjave od veštaka. Podnosilac predstavke je ponovo stavio primedbu na izveštaj veštaka. Istražni sudija je potvrdio da se za izveštaj veštaka sva pitanja dostave u pisanoj formi i da im se odobri još jedan mesec za odgovor. U svom odgovoru od 15. aprila 1997. godine, veštaci su pojasnili da im je (a) 23. juna 1995. godine na mestu nesreće, na koje su otišli po službenoj dužnosti, istražni sudija dao usmena uputstva da utvrde uzrok eksplozije; (b) da nisu napravili nikakav plan ni program za stručni izveštaj; (v) da nisu imali dovoljno informacija (na primer, o originalnom premisku ili gotovom proizvodu) za ispitivanje i utvrđivanje uzroka eksplozije, ali da su našli tragove AP na mestu nesreće i da im je „JPL” dao formulu premiksa; (g) da nisu mogli da kažu da li je vatra počela na valjcima, gorivu ili traci raketnog goriva; (d) da nisu našli nikakvu dokumentaciju o planiranju ili tehnološkom programu proizvodnje raketnog goriva koje je dovelo do eksplozije; i da je (đ) njihov zadatak bio da utvrde uzrok eksplozije, a ne odgovornost.

27. Podnosilac predstavke je 14. maja 1997. godine dopunio svoju krivičnu prijavu, oslanjajući se na član 194. stav 2. u vezi sa članom 187. stav 4. Krivičnog zakonika (vidi stav 76. u daljem tekstu).

28. Nakon predloga tužioca od 10. juna 1997. godine, sud je mesec dana kasnije odredio da Vojni institut utvrdi i podnese izveštaj o tome da li je uzrok eksplozije bio tehničke prirode ili ljudska greška. Institut je 18. jula 1997. godine obavestio istražnog sudiju da on nema mogućnosti da to uradi.

29. Hemijski fakultet u Beogradu određen je 28. novembra 1997. godine da utvrdi uzrok eksplozije, da li je ona mogla da se izbegne i eventualnu odgovornost u tom smislu.

30. Posle dva neuspešna pokušaja da se dobiju dodatni relevantni podaci, profesor Hemijskog fakulteta u Beogradu, I. J. podneo je izveštaj 12. maja 1998. godine. On je tvrdio da se on zasniva na pouzdanim podacima koje je prikupio Institut bezbednosti, s obzirom da je, zbog proteka vremena, bilo nemoguće analizirati bilo kakve uzorke na licu mesta. On je pojasnio da nije koristio većinu dokumentacije Instituta, pošto se ona odnosi na kompjuterski urađene i simulirane eksperimente pretpostavljenih događaja koji bi samo neposredno mogli da nagoveste moguće odgovore. Veštak je izjavio da su prikupljeni podaci nepotpuni i da ne sadrže kvantitativne podatke o pregledanim uzorcima da bi bila moguća dublja analiza prikupljenih dokaza ili njeno usaglašavanje sa događajima koji su navodno doveli do eksplozije. Ne isključujući mogućnost da je uzrok eksplozije mogao biti onaj koji su sugerisali policijski veštaci, veštak je primetio da je moguće izlaganje AP vlazi moglo da ga učini osetljivim na organsko jedinjenje i da je eksploziju mogao izazvati komadić papira, drveta ili motorno ulje, posebno u prisustvu nepoželjnih čestica metala ili gareži.

31. Veštak je, takođe, konstatovao da su relevantna sledeća pitanja: (a) iako su u proizvodnom procesu korišćene eksplozivne, karcinogene i druge opasne materije, za njih nije nađena nikakva tehničko-tehnološka dokumentacija niti sertifikati; (b) čistoća komponenti, posebno AP, bila je pod znakom pitanja (opisan je kao svetlo ružičast prah, a on je bela, kristalna materija); (v) otkriveni uzorci, što je neobično, sadrže prisustvo fosfata, koji nisu komponente kompozitnog goriva, ili opreme za održavanje valjaonice ili same zgrade; (g) proizvodni proces i tehnologija izgleda da nisu tačno precizirani i praćeni, pošto su određene komponente dodate i izmešane u valjaonici tokom proizvodnog procesa; i (đ) neprihvatljivo veliki broj prisutnih pojedinaca ukazivao je da oni nisu znali šta se proizvodilo i da ostale bezbednosne mere verovatno nisu bile preduzete.

32. Nakon predloga tužioca od 13. juna 1998. godine, istražni sudija je saslušao dokaze od jednog broja svedoka i preživelih žrtava nesreće (osamnaest od njih devetnaest bili su iz Beograda) u deset navrata od 10. novembra 1998. godine do 15. oktobra 1999. godine.2 Pitani su ko je dozvolio V. B. da u „Grmeč” donese premiks, i da li su znali šta on sadrži i koje sigurnosne mere su preduzete. Istražni sudija je takođe 27. jula 1999. godine, odnosno 18. februara 2000. godine obavio razgovor sa gospodinom Radosavom Lukićem i gospodinom Jovicom Stanišićem, zamenikom načelnika i načelnikom Službe državne bezbednosti.

33. Istražni sudija je 1. marta 2000. godine spis predmeta sa prikupljenim dokazima vratio tužiocu.

34. Istražni sudija je 9. juna 2000. godine, na inicijativu tužioca, povukao spis predmeta i zapečatio izjave službenika Službe državne bezbednosti, označivši ih kao državnu tajnu.

35. Javni tužilac je 12. juna 2000. godine doneo odluku da se ne sprovodi krivično gonjenje, oslanjajući se na tajne dokaze i informacije. On je naveo da je detaljna analiza činjenica data u službenoj belešci od 15. marta 2000. godine, koja je označena kao poverljiva. On je ukratko odbio pritužbu podnosioca predstavke na osnovu toga da nije bilo elemenata krivičnog dela koje se krivično goni po službenoj dužnosti, pozivajući se na čl. 184. do 187. Krivičnog zakonika. Dopisom od istog datuma, podnosilac predstavke je obavešten o odluci tužioca i saopšteno mu je da on može da pokrene supsidijarno krivično gonjenje u roku od osam dana od datuma prijema dopisa, podnošenjem zahteva za sprovođenje istrage.

–––––––––––––––

1 U to vreme, Institut bezbednosti je bio u okviru Službe bezbednosti. I sektor tajne službe i sektor javne bezbednosti bili su u okviru Ministarstva unutrašnjih poslova.

2 Od 10. do 12. novembra i 22. decembra 1998. godine; 19, 22. i 25. februara, 25. maja, 9. septembra i 15. oktobra 1999. godine.

G. Supsidijarno krivično gonjenje koje je podnosilac predstavke preduzeo

1. Istražne radnje

36. Podnosilac predstavke je tvrdio da, i pored zahteva, nije imao pristup spisima predmeta do 10. juna 2000. godine. U međuvremenu, on je ispostavio izveštaj stalnog sudskog veštaka za eksplozive i dinamit, M. A. L. U njenom izveštaju od 11. maja 2000. godine, veštak je izjavila da je najveći deo posla policijskih veštaka bio nepotpun ili nebitan, i navela razloge za ovu tvrdnju. Ona je utvrdila da ni „Grmeč” ni „JLP” nisu bili registrovani i propisno opremljeni za rad sa eksplozivnih materijama, i da njihovi zaposleni nisu imali neophodne veštine i znanje. Ona je u načelu potvrdila, i dalje razradila, nalaze stručnjaka Hemijskog fakulteta i precizirala brojne propuste ova dva preduzeća u poštovanju relevantnih odredbi Zakona o eksplozivnim materijama, zapaljivim tečnostima i gasovima u vezi prevoza i rada sa eksplozivnim materijama (vidi st. 84–86. u daljem tekstu).

37. Podnosilac predstavke je 20. juna 2000. godine pokrenuo supsidijarno krivično gonjenje protiv R.U., S. K., R. Č., V.B., J.T. i R. L. podnošenjem zahteva Okružnom sudu u Beogradu da se otvori krivična istraga o kršenju bezbednosnih propisa, pozivajući se na čl. 194. stav 2. i 187. st. 1. i 3. Krivičnog zakonika (vidi stav 76. u daljem tekstu).

38. Istražni sudija Okružnog suda u Beogradu je 27. septembra 2000. godine izrazio neslaganje sa zahtevom i prosledio predmet tročlanom sudskom veću (vidi stav 81. u daljem tekstu).

39. Tročlano sudsko veće Okružnog suda je 3. oktobra 2000. godine potvrdilo odluku istražnog sudije, utvrdivši da je raketno gorivo proizvedeno na osnovu naloga tadašnjeg predsednika Srbije, gospodina Miloševića i gospodina Stanišića (vidi st. 7. i 32. u gornjem tekstu). Podnosilac predstavke je uložio žalbu 21. oktobra 2000. godine.

40. Vrhovni sud Srbije je 28. decembra 2000. godine ukinuo tu odluku. On je 25. januara 2001. godine vratio predmet Okružnom sudu u Beogradu radi dodatne istrage, utvrdivši da organi tužilaštva nisu pravilno ocenili dokaze.

41. Mesec dana nakon zahteva tužioca od 19. marta 2001. godine, istražni sudija je angažovao Vojno-tehničku akademiju – Katedru za raketna goriva da uradi novo veštačenje u vezi sa eksplozijom. Akademija je to odbila, tvrdeći da nema ovlašćenje da ga uradi.

42. Istražni sudija je 10. maja 2001. godine odredio Institut bezbednosti da uradi veštačenje, ali je ovaj institut to odbio, pozivajući se na svoj izveštaj od 9. avgusta 1995. godine (vidi stav 28. u gornjem tekstu).

43. Istražni sudija je 12. juna 2001. godine obavestio podnosioca predstavke da ne postoji druga raspoloživa institucija koja će pripremiti novo veštačenje i da, umesto toga, on može podići optužnicu direktno ako to želi.

44. Podnosilac predstavke je u junu i avgustu 2001. godine podigao optužnicu i zatražio dalje istražne radnje.

45. Krivično veće Okružnog suda je 25. marta 2002. godine vratilo spis predmeta istražnom sudiji, pozivajući se na odluku Vrhovnog suda od 28. decembra 2000. godine (vidi stav 40. u gornjem tekstu). Veće je uputilo istražnog sudiju da otvori istragu i obavi razgovor sa osumnjičenima. Ono je navelo da bi tročlano sudsko veće Okružnog suda ponovo donelo odluku o odbijanju da se otvori istraga pošto se osumnjičeni saslušaju. Ono je objasnilo da bi bilo neprikladno da se pristupi supsidijarnoj optužnici, a da se prvo ne sprovede istraga, čak i uz odobrenje istražnog sudije da podigne direktnu optužnicu, ako osumnjičeni nisu nikada ispitivani.

46. Istražni sudija je istog dana otvorio istragu. Od 16. septembra do 10. oktobra 2002. godine on je ispitao svih pet osumnjičenih i doneo pojedinačne odluke o istrazi u vezi sa svakim od njih.

47. Istražni sudija je 29. oktobra 2002. godine ponovo odredio Vojno-tehničku akademiju da uradi veštačenje radi utvrđivanja na jasan i zaključan način uzroka eksplozije i koje su nepravilnosti u proizvodnom procesu dovele do eksplozije. U kratkom izveštaju urađenom u decembru 2002. godine, Akademija je ovog puta navela da je njihov zadatak očigledno bio da ispitaju uzrok nesreće, a ne eventualni propust nekog od osumnjičenih da zaštiti učesnike u proizvodnju od rizika od eksplozije.

48. Istražni sudija je 8. aprila 2003. godine zatvorio istragu. Podnosilac predstavke je obavešten i upućen da može da podigne optužnicu kao supsidijarni tužilac u roku od petnaest dana ako to želi.

2. Krivični postupak

49. Podnosilac predstavke i još dva lica su 22. aprila 2003. godine podigla optužnicu, optužujući četiri bivša viša službenika „Grmeča” i „JPL”, R. U., S. K., R. Č. i V.B., kao i gospodina R. L., bivšeg zamenika načelnika Službe bezbednosti, zbog ne preduzimanja mera koje su bile neophodne da bi se sprečilo da životi sina podnosioca predstavke i drugih budu neizbežno pod rizikom ili radi ublažavanja broja nastradalih. Do 3. jula 2003. godine, Okružni sud je odbacio sve primedbe koje je odbrana postavila da je optužnica manjkava, i potvrdio optužnicu.

50. Početak suđenja zakazan je za 12. decembar 2003. godine, a zatim za 22. mart 2004. godine, ali je ga je sud oba puta odložio pošto nije bio u mogućnosti da obezbedi propisan sastav veća, a/ili neki okrivljeni nisu propisno pozvani.

51. Suđenje pred Okružnim sudom u Beogradu konačno je počelo 14. maja 2004. godine, kada je sud saslušao dvojicu okrivljenih i odložio suđenje zbog toga što je planirano vreme isteklo. Tri zakazana pretresa (14. juna 2004. godine, 16. i 17. septembra 2004. godine i 18. januara 2005. godine) odložena su zbog drugih obaveza predsedavajućeg sudije i/ili zbog toga što se jedan okrivljenih ili više njih nisu pojavili u sudu.

52. Na pretresu održanom 15. i 16. marta 2005. godine, sud je saslušao četiri okrivljena (S. K., R.U., V.B. i R.Č.) i zaključio pretres radi odlučivanja o daljim prigovorima na optužnicu. Od 23. marta 2005. godine do 7. decembra 2005. godine, nadležni sudovi su odbili optužnicu u odnosu na R. L. i R. Č., pošto je podnosilac predstavke propustio da ih navede kao osumnjičene u njegovoj ranijoj krivičnoj prijavi za predmetna krivična dela (vidi stav 23. u gornjem tekstu), za koja se, u načelu, pretpostavljalo da će biti krivično gonjena po službenoj dužnosti. Pretres zakazan za 24. oktobar 2005. godine odložen je da bi sudovi mogli da donesu odluku o primedbi R. Č., a sledeći pretres zakazan jedanaest meseci kasnije, 13. septembra 2006. godine, otkazan je pošto je spis predmeta bio u Vrhovnom sudu radi odluke o reviziji koju su uložili ostali osumnjičeni (R.U., S. K. i V.B.) na sudske odluke o njihovim prigovorima.

53. Optužnica je 25. septembra 2006. godine malo izmenjena u odnosu na činjenice.

54. Suđenje je ponovo počelo 20. novembra 2006. godine pred novim većem, a takođe i zbog proteka vremena od prethodno držanog pretresa. Sud je saslušao okrivljene i dva svedoka.

55. Podnosilac predstavke je 6. februara 2007. godine zatražio od Okružnog suda da ponovi razmotri da li je klasifikacija svedočenja dva službenika Službe bezbednosti kao državne tajne u skladu sa zakonom, i da ih doda u spis predmeta, ako je prikladno. Sudu nije dostavljena nikakva odluka u vezi sa njegovim zahtevom.

56. Suđenje je još jednom ponovo počelo pred novim sudskim većem 12. februara 2007. godine, kada je sud saslušao dvojicu okrivljenih i tri svedoka. Sud je 14. i 15. maja 2007. godine saslušao četiri nova svedoka, kao i R. L. i R.Č. Pretres zakazan za 13. februar, 5. septembar i 12. novembar 2007. godine odložen je ili otkazan zbog štrajka zapisničara i/ili zbog toga što svedoci nisu propisno pozvani ili se nisu pojavili u sudu. Sud je četvorici svedoka odredio novčane kazne zbog toga što se nisu pojavili na sudu.

57. Suđenje je opet još jednom ponovo počelo pred još jednim sudskim većem 11. februara 2008. godine, ponovo zbog proteka vremena. Sud je saslušao jednog svedoka i odložio pretres zbog toga što nije mogao da održi propisan sastav veća. Dva dalja zakazana pretresa (15. aprila i 8. septembra 2008. godine) otkazana su na zahtev okrivljenih ili njihovih advokata iz privatnih ili profesionalnih razloga i/ili zbog toga što svedoci nisu propisno pozvani.

58. Podnosilac predstavke je 17. jula 2008. godine podigao novu optužnicu protiv R. L. i R. Č.

59. Zbog proteka vremena počelo je novo suđenje 24. novembra 2008. godine, kada je sud ponovo saslušao okrivljene i četiri svedoka. Tekući postupak je 28. novembra 2008. godine spojen sa krivičnim postupkom protiv R. L. i R. Č. Dva pretresa zakazana za 25. i 26. februar i 23. april 2009. godine otkazana su zbog propusta advokata okrivljenih da se pojave u sudu i/ili zbog poteškoća u uspešnom pronalaženju određenih veštaka posle toliko godina.

60. Suđenje je ponovo počelo 24. juna 2009. godine zbog proteka vremena, ali se nije moglo održati zato što veštaci nisu došli u sud. Sudija je novčano kaznio jednog od veštaka. Sud je 16. septembra 2009. godine saslušao jednog policijskog veštaka (B. G.). Pretres zakazan za 15. decembar 2009. godine odložen je zbog odsustva dva veštaka sudske medicine (P.P. i I.J.) i advokata okrivljenih.

61. Nakon reforme sudstva, predmet je 1. januara 2010. godine dodeljen drugom sudiji novog nadležnog Višeg suda u Beogradu, pa je postupak morao da počne iz početka. Pretres zakazan za 21. maj 2010. godine otkazan je zbog toga što je sud obavešten da je R. L. pronađen mrtav 19. februara 2010. godine, kao i zbog toga što advokati okrivljenih nisu propisno pozvani na sud.

62. Sud je 6. jula 2010. godine prekinuo postupak protiv R. L. Da bi se suđenje ubrzalo, podnosilac predstavke je izmenio optužnicu, optužujući okrivljene da su saučesnici u ozbiljnim kršenjima bezbednosnih propisa (vidi stav 77. u daljem tekstu, član 288.2 u vezi sa članom 278.3 Krivičnog zakonika). Pretres je odložen do 19. oktobra 2010. godine da bi se okrivljenima omogućilo da prilagode odbranu prema malo izmenjenoj optužnici. Ovaj drugi pretres, takođe, nije održan zbog štrajka pravosuđa.

63. Do septembra 2011. godine, Okružni sud je jednom držao pretres i odložio četiri puta. Konkretno, tokom veoma kratkog ročišta 11. februara 2011. godine jedan okrivljeni i jedan broj svedoka ponovo je saslušan, dok je pretres zakazan za 8. decembar 2010. godine i 24. mart 2011. godine bio odložen zato što se advokati okrivljenih nisu pojavili. Pretres zakazan za septembar 2011. godine otkazao je sam sud zbog toga što očigledno nije bio u stanju da obezbedi propisan sastav veća. Jedna od strana u postupku žalila se zbog kašnjenja, a Viši sud u Beogradu ga je obavestio da je predmet označen kao „zaostali” predmet i da će se ubrzo razmatrati.

64. Sud je 24. aprila 2013. godine doneo prvostepenu odluku. On je oslobodio okrivljene, nalazeći da nema dovoljno dokaza da bi se oni proglasili krivim za dela za koja su okrivljeni. Presuda je podnosiocu predstavke uručena 8. septembra 2013. godine.

65. Prema informacijama koje su strane saopštile, predmet još nije rešen pred Apelacionim sudom u Beogradu.

D. Ustavna pravna sredstva i odnosni parnični postupak nakon toga

66. Podnosilac predstavke je 10. septembra 2010. godine uložio žalbu Ustavnom sudu, žaleći se na dužinu krivičnog postupka opisanog u gornjem tekstu. On se posebno žalio na prepreke i opstrukcije u krivičnom postupku, što nije uključen u istražne radnje i što nije imao pristup spisu predmeta.

67. Ustavni sud je 14. jula 2011. godine utvrdio da je podnosilac predstavke pretrpeo povredu „prava na suđenje u razumnom roku” u vezi sa nedelotvornim, neodgovarajućim i dugim krivičnim postupkom pred prvostepenim sudom, i naložio sudu da zaključi sporni postupak što je pre moguće. Da bi utvrdio svoju nadležnost ratione materiae, sud je utvrdio da se krivični postupak odnosi na pravo na život, koje je građansko pravo. Ustavni sud je, takođe, saopštio da podnosilac predstavke ima pravo na naknadu nematerijalne štete, u skladu sa članom 90. Zakona o Ustavnom sudu. Izgleda da ta odluka nije uručena podnosiocu predstavke do oktobra 2011. godine.

68. Advokat podnosioca predstavke je 31. oktobra 2011. godine podneo zahtev Komisiji za naknadu štete. Pri tome se on oslonio na odluku Ustavnog suda i tražio 10.000.000 dinara (RSD) kao naknadu za pretrpljenu materijalnu i nematerijalnu štetu.

69. Komisija za naknadu štete je 27. decembra 2011. godine ponudila da podnosiocu predstavke isplati iznos od RSD 100.000 (u to vreme približno 840 evra (EUR) na ime nematerijalne štete navedene u odluci Ustavnog suda. Prema informacijama sadržanim u spisu predmeta, podnosilac predstavke je odbio da prihvati taj iznos, smatrajući ga nedovoljnim.

70. Umesto toga, podnosilac predstavke je 17. jula 2012. godine podneo tužbu Osnovnom sudu u Beogradu, konstatujući da nije dobio odgovarajuću ponudu od Komisije za naknadu štete, zbog čega ima pravo da pokrene posebnu parnicu s tim u vezi (član 90. Zakona o Ustavnom sudu, vidi stav 63. U gornjem tekstu). Podnosilac predstavke je tražio RSD 10.000.000 (u to vreme približno EUR 85.000) za pretrpljenu nematerijalnu štetu.

71. Osnovni sud u Beogradu je 12. decembra 2013. godine usvojio deo zahteva podnosioca predstavke i dosudio mu RSD 500.000 (približno EUR 4.330). Podnosilac predstavke je oslobođen plaćanja sudske takse na osnovu starosti i lošeg materijalnog stanja.

72. Apelacioni sud u Beogradu je 14. maja 2014. godine smanjio dosuđeni iznos na RSD 300.000 (približno EUR 2.580). Sud je naveo da bi isplata prvobitno dosuđenog iznosa bila suprotna svrsi naknade i da država ne može biti odgovorna za propuste trećih strana. Prema informacijama strana, dosuđeni iznos još nije isplaćen.

73. Izgleda da je nepreciziranog dana podnosilac predstavke uložio još jednu ustavnu žalbu Ustavnom sudu u vezi sa naknadom. Strane nisu obavestile Sud o ishodu postupka pred Ustavnim sudom.

Đ. Status „Grmeča” i JPL Systems

74. I pored zahteva Suda Vladi da mu dostavi informacije koje ukazuju na vlasničku strukturu „Grmeča” i „JPL” od juna 1995. godine, dokumentacija koju je Vlada dostavila odnosi se samo na pravni status „Grmeča” od 1997. godine, kada je postojao kao društvo sa ograničenom odgovornošću. I pored toga, dokumenti koje Sud poseduje pokazuju da je 1995. godine on bio uspešno društveno preduzeće/poslovni sistem3 sa dozvolom za proizvodnju homogenih podnih prekrivki i drugih proizvoda izrađenih od PVC masa. Njegova fabrika „Vinfleks” je očigledno bila registrovana za proizvodnju materijala od bitumena.

75. „JPL” je 1995. godine bilo registrovano kao privatno preduzeće za druge usluge, osim proizvodnje raketnog goriva. Izgleda da je ubrzo posle eksplozije preduzeće preregistrovano kao Brunner, i da su neki njegovi suosnivači, uključujući i R.Č. i B. J., dalje preregistrovali ovo preduzeće ili osnivali nova preduzeća pod imenom Infinity i/ili EdePRO. Prema medijskim izveštajima, u novembru 2008. godine došlo je do nove eksplozije u prostorijama EdePRO. Jedno lice je nastradalo, a tri su povređena.

–––––––––––––––

3 Društvena preduzeća su relikt bivšeg jugoslovenskog brenda komunizma i „samoupravljanja” (vidi R. Kačapor i druge protiv Srbije, br. 2269/06 tim redom, st. 71–76, 15. januar 2008. godine, i Ališić i drugi protiv Bosne i Hercegovine, Hrvatske, Srbije, Slovenije i Bivše Jugoslovenske Republike Makedonije [VV], broj 60642/08, stav 12, ECHR 2014)

II. RELEVANTNO DOMAĆE PRAVO

A. Krivični zakonici

76. Krivični zakonik iz 1977. godine (objavljen u „Službenom listu Socijalističke Republike Srbije” – „Službeni list SRS”, broj 26/77, izmene objavljene u „Službenom listu SRS”, br. 28/77, 43/77, 20/79, 24/84, 39/86, 51/87, 6/89, 42/89, i „Službenom glasniku Republike Srbije” – „Službeni glasnik RS”, br. 16/90, 21/90, 26/91, 75/91, 9/92, 49/92, 51/92, 23/93, 67/93, 47/94, 17/95, 44/98, 10/02, 11/02, 80/02, 39/03 i 67/03) bio je na snazi od 1. jula 1977. godine do 1. januara 2006. godine. Relevantne odredbe glase kako sledi:

Član 187. (Javna bezbednost)

„(1) Ko požarom, poplavom, eksplozijom, otrovom ili otrovnim gasom, radioaktivnim ili drugim jonizirajućim zračenjem, motornom silom ili kakvom drugom opšteopasnom radnjom ili opšteopasnim sredstvom izazove opasnost za život ili telo ljudi ili za imovinu većeg obima, kazniće se zatvorom od šest meseci do pet godina.

(2) Kaznom iz stava 1. ovog člana kazniće se službeno ili odgovorno lice koje ne postavi propisane uređaje za zaštitu od požara, eksplozije, poplave, otrova, otrovnog gasa, radio–aktivnih ili drugih jonizirajućih zračenja ili ove uređaje ne održava u ispravnom stanju ili ih u slučaju potrebe ne stavi u dejstvo ili uopšte ne postupa po propisima ili tehničkim pravilima o merama zaštite i time izazove opasnost za život ili telo ljudi ili za imovinu većeg obima.

(3) Ako su dela iz st. 1. i 2. ovog člana učinjena na mestu gde je okupljen veći broj ljudi, učinilac će se kazniti zatvorom od jedne do osam godina.

(4) Ako je delo iz st. 1. i 3. ovog člana učinjeno iz nehata, učinilac će se kazniti zatvorom do tri godine.”

Član 194. stav 2. (Ozbiljne povrede bezbednosnih propisa)

„Ako je usled dela iz čl. 187. st. 1. do 3, 188. stav 1, 189. st. 1. do 2 i člana 190. stav 1. ovog zakonika nastupila smrt jednog ili više lica, učinilac će se kazniti zatvorom od najmanje tri godine.”

77. Krivični zakonik iz 2005. godine (objavljen u „Službenom glasniku RS”, broj 85/05 od 6. oktobra 2005. godine, izmene objavljene u „Službenom glasniku RS”, broj 88/05 od 14. oktobra 2005. godine, 107/05 od 2. decembra 2005. godine, 72/09 od 3. septembra 2009. godine i 111/09 od 29. decembra 2009. godine) stupio je na snagu 1. januara 2006. godine. On sadrži slične odredbe (člana 278. i člana 288. stav 2. istog), ali su propisane kazne sada zatvor od jedne do šest godina (umesto zatvor od jedne do osam godina) za povrede propisa o opštoj bezbednosti na mestu gde je okupljen veći broj ljudi, i zatvor od dve do dvanaest godina (umesto zatvora od najmanje tri godine) za povrede propisa o opštoj bezbednosti koja ima za posledicu smrt jednog ili više lica.

B. Zakonik o krivičnom postupku

78. Zakonik o krivičnom postupku iz 2001. godine (objavljen u „Službenom listu Savezne Republike Jugoslavije” – „Službeni list SRJ”, broj 70/01 od 28. decembra 2001. godine, izmene objavljene u „Službenom listu SRJ”, broj 68/02 od 19. decembra 2002. godine i „Službeni glasniku RS”, broj 58/04 od 28. maja 2004. godine, 85/05 od 6. oktobra 2005. godine, 115/05 od 27. decembra 2005. godine, 49/07 od 29. maja 2007. godine, 20/09 od 19. marta 2009. godine i 72/09 od 3. septembra 2009. godine) stupio je na snagu 28. marta 2002. godine. Relevantne domaće odredbe sadržane su u čl. 19, 20, 46, 61, 64, 235, 242, 243, 379, 406. i 425. Zakonika.

79. Većina krivičnih dela (uključujući i ona gore navedena) podležu krivičnom gonjenju od strane javnog tužilaštva, a neka lakša krivična dela predmet su samo privatnog krivičnog gonjenja. Nahođenje javnog tužioca u odlučivanju da li da nekoga optuži, vezano je, međutim, načelom zakonitosti, što zahteva da on mora da postupi kad god postoji osnovana sumnja da je učinjeno krivično delo koje podleže krivičnom gonjenju od strane javnog tužilaštva. Javni tužilac mora preduzeti neophodne predistražne radnje za otkrivanje krivičnih dela koja podležu krivičnom gonjenju od strane javnog tužilaštva i za identifikaciju navodnih počinilaca. U tom smislu, njemu je povereno ovlašćenje da koordinira rad raznih agencija za primenu zakona i drugih vladinih tela.

80. Ako javni tužilac smatra da, na osnovu dokaza pred njim, postoji osnovana sumnja da je neko lice počinilo krivično delo koje podleže krivičnom gonjenju od strane javnog tužilaštva, on će od nadležnog suda tražiti da pokrene zvaničnu istragu ili podigne optužnicu. Ako, međutim, javni tužilac odluči da nema osnova za pokretanje takvog postupka, on mora doneti obrazloženu odluku, a takođe obavestiti i oštećenog o toj odluci; oštećeni zatim ima pravo da preuzme krivično gonjenje u predmetu u svoje ime, u svojstvu „supsidijarnog tužioca”, u roku od osam dana od obaveštenja o odluci javnog tužioca.

81. Supsidijarni tužilac može podneti zahtev za otvaranje istrage ili podići optužnicu. Ako istražni sudija odbije da pokrene traženu istragu, predmet će biti upućen tročlanom sudskom krivičnom veću da donese odluku s tim u vezi u roku od četrdeset osam časova. Dozvoljena je dalja žalba. Ako je supsidijarni tužilac već preuzeo krivično gonjenje, javni tužilac i pored toga ima ovlašćenje da ponovo preuzme krivično gonjenje po službenoj dužnosti.

V. Rezime zakonskog okvira za postupanje sa eksplozivnim i zapaljivim materijama

82. U relevantnom trenutku, nabavku, proizvodnju, promet i/ili skladištenje naoružanja i eksplozivnih i zapaljivih materija trebalo je obavljati u skladu sa brojnim zdravstvenim i bezbednosnim zahtevima i na način utvrđen relevantnim zakonima i podzakonskim aktima, prema slučaju.

83. Zakon o proizvodnji naoružanja i vojne opreme Socijalističke Federativne Republike Jugoslavije4 propisivao je, između ostalog, uslove i način proizvodnje naoružanja i vojne opreme potrebnih za isporuku Jugoslovenskoj armiji i nacionalnoj odbrani uopšteno, kao i pravni status preduzeća sa ovlašćenjima da to rade. Dozvolu za proizvodnju naoružanja i vojne opreme imala su samo preduzeća koja su ovlastili ili ugovorili organi nacionalne odbrane ili koja su na osnovu posebnog saveznog zakona imala dozvolu da proizvode naoružanje i vojnu opremu. Od preduzeća sa dozvolom tražilo se da poštuju preventivne mere i bezbednosne propise, organizuju posebne jedinice i usvajaju tehničke i fizičke planove i programe protivpožarne odbrane u tom smislu. Prema zakonu, organi nacionalne odbrane bili su odgovorni za sprovođenja zakona, dok su podaci o kapacitetu, razvojnim programima i proizvodnji oružja bili poverljivi.

84. Zakon o prometu eksplozivnih materija Socijalističke Federativne Republike Jugoslavije5 i Zakon o eksplozivnim materijama, zapaljivim tečnostima i gasovima Republike Srbije6 regulišu uslove i postupke za izdavanje ovlašćenja, stručnost i kontrolu organa, i njihov nadzor nad sprovođenjem zakona. Zakon takođe propisuje druga pitanja od značaja za proizvodnju i promet eksplozivnim i/ili zapaljivim materijama koje se ne koriste u vojnom i rudarskom sektoru. Oružje mogu proizvoditi registrovana preduzeća, koja su dozvole dobila od nadležnih organa unutrašnjih poslova (na nivou Republike Srbije ili autonomnih pokrajina) nakon dobijanja pozitivnog mišljenja od nadležnih organa nacionalne odbrane. Nijedna dozvola za proizvodnju ne može se koristiti dok nadležni organi ne potvrde da je preduzeće ispunilo sve neophodne zahteve u pogledu mesta, tehničke opreme, bezbednosnih i preventivnih mera, skladištenja i obuke osoblja, kako se zakonom zahteva.

85. Od preduzeća sa dozvolom se zahteva da obezbede sprovođenje svih preventivnih mera i da ljudi i okolni objekti budu zaštićeni. Ona moraju da vode evidenciju o proizvedenim materijama i korišćenim tehnologijama (koju potvrđuju nadležni državni organi). Oni, takođe, moraju da se postaraju da zaposleni budu propisno obavešteni o proizvodnoj tehnologiji i rizicima, i obučeni da ih kontrolišu ili kako da sa njima postupaju, i da pribave odobrenje za prevoz eksplozivnih i zapaljivih materija. Štaviše, od preduzeća se traži da uspostave odgovarajuće provere i redovno ocenjuju kako se primenjuju propisani zahtevi i mere.

86. Najzad, organi unutrašnjih poslova Republike Srbije ili njenih pokrajina odgovorni su za nadzor primene propisa o proizvodnji eksplozivnih materija, dok opštinski organi unutrašnjih poslova imaju ulogu nadzora za sve delatnosti i mere.

87. Relevantni zakoni utvrđuju odgovornost za disciplinske, krivične ili prekršajne postupke, prema slučaju, za propuste u poštovanju propisa.

–––––––––––––––

4 Zakon o proizvodnji naoružanja i vojne opreme (objavljen u „Službenom listu Socijalističke Federativne Republike Jugoslavije” – „Službeni list SFRJ”, broj 30/79. Republika Srbija je 1996. godine usvojila novi zakon.

5 Zakon o prometu eksplozivnih materija (objavljen u „Službenom listu SFRJ”, br. 30/85, 6/89 i 53/91, i „Službenom listu SRJ”, broj 24/94 (kasnije izmenjen 1996. godine, 2002. godine i 2005. godine)

6 Zakon o eksplozivnim materijama, zapaljivim tečnostima i gasovima (objavljen u „Službenom listu SRS”, br. 44/77, 45/85 i 18/89, i „Službenom glasniku RS”, br. 53/93, 67/93 i 48/94 (kasnije izmenjen 2005. godine)

PRAVO

I. NAVODNA POVREDA ČLANA 2. KONVENCIJE

88. Podnosilac predstavke se prituživao prema čl. 6. i 13. Konvencije što Tužena država nije sprovela neodložnu i delotvornu istragu o smrti njegovog sina, sa navodnom namerom da se prikrije zloupotreba od strane Tužene države.

89. U svetlu svoje sudske prakse (vidi, na primer, Öneryıldız protiv Turske [VV], broj 48939/99, ECHR 2004-XII, i Pereira Henriques protiv Luksemburga, broj 60255/00, 9. maj 2006. godine), a kao „onaj koji pravno kvalifikuje” činjenice svakog predmeta pred njim (vidi Akdeniz protiv Turske, broj 25165/94, stav 88, 31. maj 2005. godine i Mladenović protiv Srbije,broj 1099/08, stav 35, 22. maj 2012. godine), Sud smatra da ovu pritužbu treba razmatrati prema članu 2 . Konvencije (vidi Gina Ionescu protiv Rumunije, broj 15318/09, stav 28, 11. decembar 2012. godine), koji glasi kako sledi:

Član 2.

1 Pravo na život svakog lica zaštićeno je zakonom. Niko ne sme biti namerno lišen života, osim prilikom izvršenja presude suda kojom je osuđen za zločin za koji je ova kazna predviđena zakonom.

2 Lišenje života se ne smatra protivnim ovom članu ako proistekne iz upotrebe sile koja je apsolutno nužna:

a) radi odbrane nekog lica od nezakonitog nasilja;

b) da bi se izvršilo zakonito hapšenje ili sprečilo bekstvo lica zakonito lišenog slobode;

c) prilikom zakonitih mera koje se preduzimaju u cilju suzbijanja nereda ili pobune.”

90. Vlada nije osporila karakterizaciju Suda datu prilikom dostavljanja ovog predmeta.

A. Dopuštenost

1. Kompatibilnost ratione temporis

(a) Podnesci strana

91. Pozivajući se veoma na načelo zabrane retroaktivnosti i praksu Suda pre i posle slučaja Šilih (vidi Blečić protiv Hrvatske [VV], broj 59532/00, st. 63–69, ECHR 2006-III; Šilih protiv Slovenije [VV], broj 71463/01, 9. april 2009. godine; Agache i drugi protiv Rumunije, broj 2712/02, 20. oktobar 2009. godine; Velcea i Mazăre protiv Rumunije, broj 64301/01, 1. decembar 2009. godine; Şandru i drugi protiv Rumunije, broj 22465/03, 8. decembar 2009. godine; i Tuna protiv Turske, broj 22339/03, 19. januar 2010. godine), Vlada je tvrdila da Sud nema vremensku nadležnost da se bavi ovim predmetom.

92. Vlada je istakla da je do kobne eksplozije došlo 1995. godine, da je zvanična istraga ove nesreće završena do 8. aprila 2003. godine i da je podnosilac predstavke pokrenuo krivični postupak u aprilu 2003. godine. Iako potvrđujući da je obaveza da se sprovede istraga evoluirala u posebnu i nezavisnu dužnost, koja može državu da obaveže čak i kada se navodna smrt desila pre stupanja Konvencije na snagu u odnosu na tu državu, Vlada je tvrdila da Sud, i pored toga, ima vremensku nadležnost da razmatra samo one događaje koji su se desili nakon datuma ratifikacije. Međutim, prema mišljenju Vlade, činjenice ovog predmeta pokazale su da je navodna povreda prava podnosioca predstavke nastala iz događaja koji su se desili pre 3. marta 2004. godine, naime pre datuma kada je Konvencija stupila na snagu u odnosu na Srbiju („datum ratifikacije”).

93. Vlada je tvrdila da nije utvrđen nijedan element „stvarne veze” između sporne smrti i stupanja Konvencije na snagu u odnosu na Srbiju da bi na snagu stupila procesna obaveza iz člana 2. Konvencije. Prvo, dok je u predmetu Šilih presudan element bio kratak protek vremena (jedna godina) između smrti sina podnosioca predstavke i dana kada je Slovenija prihvatila pravo na pojedinačnu predstavku, kobna nesreća koja je pokrenula istragu u ovom predmetu desila se devet godina pre datuma ratifikacije. Štaviše, i suprotno stavu Suda u brojnim predmetima nakon slučaja Šilih u kojima je značajna proporcija procesnih koraka koje ova odredba zahteva sprovedena ili je trebalo da bude sprovedena nakon ratifikacije, zvanična istraga u pitanju sprovedena je i okončana pre kritičnog datuma. Vlada je naglasila da iako je krivično gonjenje od strane podnosioca predstavke nastavljeno i posle datuma ratifikacije, podnosilac predstavke nije tražio ponovno pokretanje istrage. Nadležni organi nisu mogli pokrenuti još jednu istragu po službenoj dužnosti niti obnoviti krivično gonjenje nakon što je prvobitna istraga okončana, a podnosilac predstavke je već preuzeo krivično gonjenje u svojstvu „supsidijarnog tužioca”. Vlada je zbog toga bila mišljenja da Sud pritužbu podnosioca predstavke treba da odbaci kao nekompatibilnu sa Konvencijom ratione temporis.

94. Podnosilac predstavke je tvrdio da se njegove pritužbe ne mogu odbiti po ovom osnovu, pošto je sporni krivični postupak nastavljen i posle datuma ratifikacije.

(b) Ocena Suda

95. Sud primećuje da je Srbija ratifikovala Konvenciju 3. marta 2004. godine i da su istražni organi Srbije zaista obavili istragu pre tog datuma.

96. Prema opštim pravilima međunarodnog prava (vidi član 28. Bečke konvencije o ugovornom pravu), Konvencija ne obavezuje Visoku stranu ugovornicu u odnosu na neko delo ili činjenicu koji su se desili ili situaciju koja je prestala da postoji pre njenog stupanja na snagu u odnosu na tu stranu („kritični datum” – vidi Blečić, citirana u gornjem tekstu, stav 70; Šilih, citirana u gornjem tekstu, stav 140; i Varnava i drugi protiv Turske [VV], br. 16064/90, 16065/90, 16066/90 i 16068-16073/90, stav 130, ECHR-2009). Pošto pitanje kobne eksplozije datira iz 1995. godine, Sud stoga ne bi imao vremensku nadležnost da razmatra odgovornost Tužene države, ako uopšte postoji, u vezi sa njenom materijalnom obavezom prema članu 2, da je podnosilac predstavke postavio takvo pitanje.

97. S druge strane, načela koja se odnose na vremenska ograničenja nadležnosti Suda u vezi sa procesnom obavezom sprovođenja istraga o smrti ili zlostavljanju koja su se desila pre stupanja Konvencije na snagu u odnosu na Tuženu državu su sledeća:

(a) Procesna obaveza države da sprovede istragu evoluirala je u posebnu i nezavisnu dužnost, koja može državu da obaveže čak i kada se navodna smrt desila pre stupanja Konvencije na snagu u odnosu na tu državu (vidi Šilih, citirana u gornjem tekstu, st. 159. i 162, i Velcea i Mazăre protiv Rumunije, br. 64301/01, stav 81, 1. decembar 2009. godine).

(b) Međutim, imajući na umu načelo pravne sigurnosti, vremenska nadležnost Suda u vezi sa poštovanjem procesne obaveze iz člana 2. u odnosu na smrtne slučajeve koji se dese pre kritičnog datuma nije beskonačna.

(i) Prvo, samo procesni postupci i /ili propusti nastali posle tog datuma mogu spadati u vremensku nadležnost Suda. Pozivanje na „procesne postupke” mora se razumeti u smislu svojstvenom za procesnu obavezu prema članu 2, naime, postupci preduzeti u okviru krivičnog, parničnog, upravnog ili disciplinskog postupka koji mogu dovesti do identifikacije i kažnjavanja odgovornih ili do dosuđivanja naknade oštećenoj strani. Reč „propusti” odnosi se na situaciju gde nema istrage ili gde su obavljeni samo neznačajni procesni koraci, ali gde se navodi da je delotvorna istraga trebala da se sprovede (vidi Janowiec i drugi protiv Rusije [VV], br. 55508/07 i 29520/09, st. 142-44, ECHR 2013).

(ii) Štaviše, mora postojati „stvarna veza” između sporne smrti i stupanja Konvencije na snagu u odnosu na Tuženu državu da bi na snagu stupila procesna obaveza iz člana 2. Konvencije. To u praksi znači da je, kako bi se utvrdila „stvarna veza”, vremenski period između smrtnog slučaja kao aktivirajućeg događaja i stupanja Konvencije na snagu u odnosu na tu državu morao biti razumno kratak (u načelu, najduže deset godina) i da su morale da se sprovedu istražne radnje neophodne prema ovoj odredbi, ili je trebalo da budu sprovedene, nakon stupanja Konvencije na snagu (vidi Mocanu i drugi protiv Rumunije [VV], br. 10865/09, 45886/07 i 32431/08, stav 206, ECHR 2014 (izvodi), i Janowiec, citirana u gornjem tekstu, st. 146–48).

(v) Najzad, čak i ako test „stvarne veze” nije zadovoljen, Sud može, u izuzetnim situacijama, primeniti svoju nadležnost (za više detalja, vidi vidi Janowiec, st. 149–51).

98. Sud, takođe, smatra da je za ovaj predmet neophodno da podseti da odgovornost države u pogledu člana 2. prevazilazi fazu preliminarne i/ili zvanične istrage i da može takođe biti uključena u kasniji krivični ili drugi postupak. Konkretno, kada preliminarna istraga dovodi do pokretanja postupka pred domaćim sudovima, postupak kao celina, uključujući i fazu suđenja, mora ispuniti zahteve pozitivne obaveze da se na osnovu zakona zaštite životi (vidi, kao prvobitni autoritet, Öneryıldız, citirana u gornjem tekstu, stav 96; vidi takođe Mladenović, citirana u gornjem tekstu, st. 39. i 53–54.).

99. Osim toga, Sud je već utvrdio da dok se od žrtava ne traži da preuzmu krivično gonjenje u svoje ime – što je dužnost javnog tužioca, koji je bolje opremljen s tim u vezi – ako podnosilac predstavke i pored toga preuzme krivično gonjenje u svojstvu supsidijarnog tužioca, taj postupak postaje neizbežan deo predmeta i mora se uzeti u obzir, uključujući i vremensku nadležnost, iscrpljenost i rok od šest meseci (vidi, kao nedavan autoritet, Petrović protiv Srbije, broj 40485/08, stav 58, 15. jul 2014. godine sa daljim pozivanjima u kontekstu čl. 2. i 3. istog).

100. U skladu sa svojom sudskom praksom utvrđenom u gornjem tekstu, Sud smatra da procesna obaveza nastala u ovom predmetu zahteva od organa Tužene države da sprovedu istragu o smrti gospodina Mučibabića koja se desila 1995. godine. Iako se smrt desila i iako su preliminarne istražne radnje stvarno sprovedene pre 3. marta 2004. godine, vremenski period od njegove smrti kao pokretačkog događaja i stupanja Konvencije na snagu u odnosu na Srbiju nije preterano dug. U okviru spornog krivičnog procesa preduzimani su razni procesni postupci u periodu od preko dvanaest godina nakon kritičnog datuma, posebno krivično suđenje. Izgleda da predmet još nije rešen pred domaćim pravosudnim organima. Najzad, pritužba podnosioca predstavke pred Sudom odnosi se prvenstveno na dužinu tog krivičnog postupka.

101. Sledstveno tome, Sud smatra da ima nadležnost ratione temporis da razmatra pritužbu podnosioca predstavke samo u onoj meri u kojoj se ona odnosi na krivičnu istragu sprovedenu nakon stupanja Konvencije na snagu u odnosu na Srbiju. Međutim, zbog konteksta i razmatrajući situaciju na koju se pritužuje u celini, Sud može takođe da uzme u obzir i sve relevantne događaje pre tog datuma (vidi, u kontekstu člana 2, Mladenović, citirana u gornjem tekstu, stav 52, i, u kontekstu člana 3, Milanović protiv Srbije, broj 44614/07, stav 78, 14. decembar 2010. godine).

2. Rok od šest meseci

102. Vlada je, takođe, tvrdila da je podnosilac predstavke propustio da se pridržava pravila roka od šest meseci utvrđenog članom 35. stav 1. Konvencije. Kao što je već primećeno u gornjem tekstu, Srbija je ratifikovala Konvenciju 3. marta 2004. godine, a zvanična istraga događaja je završena do 2003. godine. S obzirom da nema tekuće istrage nakon datuma ratifikacije, navodni događaji ne mogu biti trajnog karaktera. Prema mišljenju Vlade, rok od šest meseci počeo je da teče čim je pravo na pojedinačnu predstavku Sudu postalo dostupno u Srbiji. I pored toga, podnosilac predstavke je čekao još četiri godine pre podnošenja predstavke, koja se, prema tome, mora odbaciti kao zakasnela.

103. Podnosilac predstavke se sa tim nije složio. On je tvrdio da je tražio put koji mu je otvoren, što je dovelo do pokretanja suđenja u maju 2004. godine. Kada je suđenje počelo, on je opravdano mogao očekivati da će pravosudni organi najzad sprovesti delotvornu istragu i logičniju analizu, s obzirom na kontraverznu smrt njegovog sina i prethodne zaključke o istrazi, što je bilo pod velikim znakom pitanja. Međutim, podnosilac predstavke je odlučio da ne čeka na ishod krivičnog postupka, već da podnese predstavku Sudu nakon što je ovaj složen predmet ponovo došao pred novo veće 2007. godine. On je to učinio pošto je počeo da sumnja da se suđenje ometa i sa namerom da ga ubrza.

104. Sud podseća da je, između ostalog, svrha roka od šest meseci prema članu 35. stav 1, da obezbedi pravnu sigurnost obezbeđenjem razmatranja predmeta koji pokreću pitanja prema Konvenciji u razumnom roku i da odluke iz prošlosti ne budu neprekidno otvorene za osporavanje (vidi P.M. protiv Ujedinjenog Kraljevstva (odluka), broj 6638/03, 24. avgust 2004. godine). To pravilo obeležava vremensku granicu nadzora koji Sud vrši i signalizira, i pojedincima i državnim organima, period preko kog takav nadzor više nije moguć. Po pravilu, period od šest meseci teče od datuma pravosnažne odluke u procesu iscrpljivanja domaćih pravnih lekova. Kada je, međutim, od početka jasno da za podnosioca predstavke nije dostupan delotvoran pravni lek, taj period teče od datuma postupaka ili mera na koje se pritužuje, ili od datuma saznanja o tom postupku ili njegovom dejstvu na podnosioca predstavke ili na njegovu štetu (vidi Dennis i drugi protiv Ujedinjenog Kraljevstva (odluka), broj 76573/01, 2. jul 2002. godine). Član 35. stav 1. ne može se tumačiti na način kojim bi se od podnosioca predstavke tražilo da pritužbu uputi Sudu pre nego što se njegov položaj u vezi sa predmetom pravosnažno ne reši na domaćem nivou, jer bi inače načelo supsidijarnosti bilo prekršeno. Gde, prema tome, podnosilac predstavke ima na raspolaganju očigledno postojeći pravni lek i tek kasnije sazna za okolnosti zbog kojih taj pravni lek postaje nedelotvoran, za potrebe člana 35. stav 1. može biti prikladno da se uzme da je rok od šest meseci počeo od datuma kada je podnosilac predstavke prvi put saznao ili je trebalo da sazna za te okolnosti (vidi Edwards protiv Ujedinjenog Kraljevstva (odluka), broj 46477/99, 7. jun 2001. godine).

105. U slučaju trajnih situacija, rok zapravo ponovo počinje iznova svaki dan i tek kada ta situacija prestane krajnji period od šest meseci se završava (vidi Sabri Güneş protiv Turske [VV], broj 27396/06, stav 54, 29. jun 2012. godine, i Varnava i drugi, citirana u gornjem tekstu, stav 159).

106. Međutim, nisu sve trajne situacije iste. Kada je vreme od suštinskog značaja za rešavanje pitanja u predmetu, na podnosiocu predstavke je teret da osigura da će njegovi ili njeni zahtevi biti istaknuti pred Sudom sa neophodnom brzinom kako bi bili propisno i pravično rešeni (vidi Varnava i drugi, citirana u gornjem tekstu, stav 160.). Ovo posebno važi za pritužbe koje se odnose na svaku obavezu prema Konvenciji da se sprovede istraga određenih događaja. Pošto protek vremena dovodi do gubitka dokaza, vreme ne samo da utiče na izvršenje obaveze države da sprovede istragu već i na smisao i delotvornost razmatranja predmeta od strane samog Suda. Podnosilac predstavke mora da bude aktivan kada postane jasno da delotvorna istraga neće biti obezbeđena, drugim rečima kada postane očigledno da Tužena država neće ispuniti svoju obavezu prema Konvenciji (vidi Mocanu, citirana u gornjem tekstu, stav 262, sa daljim pozivanjima).

107. Sud je u predmetima koji se odnose na obavezu sprovođenja istrage prema članu 2. Konvencije utvrdio da se u slučaju smrti, od rođaka podnosioca predstavke očekuje da preduzmu korake u cilju praćenja toka istrage, ili njenog nepostojanja, i da podnesu predstavke dovoljno brzo pošto saznaju, ili bi trebalo da saznaju, da nema odgovarajućeg obeštećenja, uključujući i delotvornu krivičnu istragu (vidi Varnava i drugi, citirana u gornjem tekstu, stav 158, sa daljim pozivanjima).

108. S obzirom na rečeno, Sud smatra da nije prikladno da se naznače opšti vremenski okviri, pošto je pitanje identifikacije tačnog trenutka u vremenu kada ova faza nastaje teško utvrditi sa preciznošću i neizbežno zavisi od okolnosti svakog slučaja i od drugih faktora, kao što je marljivost podnosilaca predstavki, adekvatnost pravnog leka i opšta priroda proteka vremena (vidi, za aspekte marljivosti, odluku u predmetu Nasirkhayeva protiv Rusije (odluka), broj 1721/07, 31. maj 2011. godine; vidi takođe Eren protiv Turske (odluka), broj 42428/98, 4. jul 2002. godine). U načelu, Sud je kvalifikovao svoju prethodnu praksu u slučajevima nezakonite ili nasilne smrti time što od podnosioca predstavke zahteva da takav slučaj iznese pred Sud za nekoliko meseci, ili najviše, u zavisnosti od okolnosti, za nekoliko godina nakon događaja o kojima je reč (vidi Varnava i drugi, stav 162). Strožija očekivanja važe u slučajevima gde postoji potpuno odsustvo bili kakve istrage ili napretka u istrazi, ili sadržajnog kontakta sa vlastima. Kada postoji istraga neke vrste, čak i kada je muče problemi, ili kada postoji krivično gonjenje, čak i od strane samih rođaka, Sud prihvata da podnosioci predstavki mogu opravdano čekati duže na razvoj događaja koji bi potencijalno mogli rešiti presudna činjenična ili pravna pitanja (isti, stav 166). U interesu je ne samo podnosioca predstavke već i korisnosti sistema Konvencije da domaći organi, koji su u najboljem položaju da to čine, postupe tako da isprave bilo kakva navodna kršenja Konvencije.

109. Da rezimiramo, Sud je odredio obavezu marljivosti i inicijative za porodice žrtava koje žele da se pritužuju zbog zakasnele ili nedelotvorne istrage i koje ne mogu da čekaju neodređeno do upućivanja tih pritužbi Sudu. Sud je, međutim, utvrdio da sve dok postoji sadržajan kontakt između rođaka i vlasti u vezi sa pritužbama i zahtevima za informacije, ili neka naznaka, ili realistična mogućnost, napretka istražnih mera, uglavnom neće biti razmatranja nepropisnog kašnjenja od strane podnosilaca predstavki (vidi Mocanu, citirana u gornjem tekstu, stav 269.). Propust da se izvrši obaveza marljivosti može, međutim, imati za posledicu da podnosilac predstavke izgubi svoje pravo da se razmatra osnovanost predstavke.

110. Primenjujući ova načela na činjenice konkretnog predmeta, Sud prvo konstatuje da je 12. juna 2000. godine, nakon preduzimanja preliminarnih istražnih radnji, javni tužilac odlučio da ni protiv koga ne preduzme krivično gonjenje ni po kom osnovu, pošto nisu utvrđeni elementi dela koje bi se krivično gonilo po službenoj dužnosti. Sud prihvata da u nekim slučajevima period od šest meseci može da počne da teče na dan kada podnosioci predstavke budu obavešteni da nacionalne vlasti ne mogu ili ne žele da pokrenu krivični postupak u odnosu na njihove pritužbe (vidi Aydın protiv Turske (odluka), br. 28293/95, 29494/95 i 30219/96, ECHR 2000-III (izvodi)). Međutim, ubrzo nakon dobijanja takvih informacija, podnosilac predstavke je obavestio nadležan sud da on namerava da preuzme krivično gonjenje podnošenjem zahteva za preduzimanje daljih istražnih koraka. Podnosilac predstavke je 8. aprila 2003. godine obavešten da je nakon njegovog zahteva istraga okončana i da javni tužilac nije zainteresovan za nastavljanje krivičnog gonjenja u tom predmetu; on je, međutim, obavešten da može da podigne optužnicu ako to želi. Dakle, podnosilac predstavke je 22. aprila 2003. godine nastavio supsidijarno krivično gonjenje podizanjem optužnice protiv određenih pojedinaca. Kada domaći sistem predviđa mogućnost da porodica žrtve preuzme krivično gonjenje u predmetu u sopstveno ime, takav postupak nakon ratifikacije mora se takođe uzeti u obzir za potrebe roka od šest meseci (vidi stav 99. u gornjem tekstu).

111. Dalje je konstatovano da je najraniji datum kada je podnosilac predstavke mogao podneti svoju predstavku Sudu bio 3. mart 2004. godine, kada je Republika Srbija ratifikovala Konvenciju. Uprkos činjenici da određeni dokumenti iz preliminarne istrage nisu bili dostupni podnosiocu predstavke, početak krivičnog suđenja u maju 2004. godine, što je potencijalno adekvatan pravni lek, morao je izazvati njegova očekivanja da će ipak dobiti obeštećenje (vidi Mladenović, citirana u gornjem tekstu) i on je razumno postupio u očekivanju razvoja događaja u krivičnom postupku.

112. Podnosilac predstavke je konačno podneo svoju predstavku 3. avgusta 2007. godine, otprilike tri i po godine nakon datuma ratifikacije i početka krivičnog postupka. Iako je bilo odlaganja i zatišja u aktivnostima sudova u ovom predmetu, nije bilo perioda potpune neaktivnosti koji bi Sudu omogućili da utvrdi datum kada je podnosilac predstavke saznao ili je mogao saznati da su pravni lekovi postali nedelotvorni, s obzirom da je on dosledno pokazivao potrebno interesovanje za dobijanje konkretnog rezultata i da je nastavio sa naporima tražeći supsidijarno krivično gonjenje (vidi, po suprotnosti, Gasyak i drugi protiv Turske, broj 27872/03, stav 58, 13. oktobar 2009. godine, i Narin protiv Turske, broj 18907/02, stav 50, 15. decembar 2009. godine). Sud, prema tome, prihvata da je podnosilac predstavke, kao što je i sam tvrdio, morao početi da sumnja u napredak krivičnog gonjenja u februaru 2007. godine kada je suđenje ponovo počelo pred novim većem. Ovaj relativno kratak period nije dovoljan Sudu da bi zaključio da je podnosilac predstavke mogao ili trebao već da zna, posle više od šest meseci pre nego što je podneo predstavku 3. avgusta 2007. godine, da krivični postupak koji je bio u toku neće rasvetliti situaciju, takođe imajući u vidu da je sud saslušao neke presudne ličnosti u ovom slučaju i, štaviše, doneo prvostepenu presudu nakon februara 2007. godine.

113. U takvim okolnostima, podnosilac predstavke nije neopravdano kasnio, pa se primedba Vlade u vezi sa zakasnelom pritužbom podnosioca predstavke mora takođe odbiti (vidi, uz odgovarajuće izmene, Acar i drugi i Akay i drugi protiv Turske (odluke), br. 36088/97 i 38417/97, 27. novembar 2001. godine, i Eren i drugi protiv Turske (odluka), broj 57778/00, 31. mart 2005. godine).

3. Status žrtve

114. Vlada je iznela da podnosilac predstavke više ne može da tvrdi da je žrtva povrede prava na koju se oslonio u vezi sa dužinom istrage o smrti njegovog sina, pošto je Ustavni sud „potvrdio zakašnjenje u krivičnom postupku” i da je Komisija za naknadu štete, s tim u vezi, ponudila da podnosiocu predstavke isplati RSD 100.000 kao naknadu. Država se ne može kriviti zbog činjenice da naknada nije izvršena, pošto podnosilac predstavke nije odgovorio na ponudu Komisije.

115. Podnosilac predstavke se nije složio sa tim da naknada dosuđena na domaćem nivou predstavlja odgovarajuće i dovoljno obeštećenje. On je naglasio da je postupak još u toku.

116. Sud prvo podseća da je, prema načelu supsidijarnosti, prvo na nacionalnim organima da obezbede obeštećenje za svaku povredu Konvencije. S obzirom na rečeno, ustavna žalba, u načelu, ostaje pravni lek koji treba iscrpeti, u okviru značenja člana 35. stav 1. Konvencije, samo u odnosu na predstavke podnete od 7. avgusta 2008. godine (vidi Vinčić i drugi protiv Srbije, br. 44698/06 tim redom, stav 51, 1. decembar 2009. godine), dok se u odnosu na sve predstavke podnete ranije, kao što je ova predstavka, svako obeštećenje koje pruži Ustavni sud mora ceniti kroz prizmu toga da li se podnosilac predstavke može i dalje smatrati žrtvom u okviru značenja člana 34. (vidi Vidaković protiv Srbije (odluka), broj 16231/07, 24. maj 2011. godine).

117. U skladu sa ustanovljenom praksom Suda, odluka ili mera u korist podnosioca predstavke nije u načelu dovoljna da ga liši statusa „žrtve” osim ako nacionalni organi nisu priznali, izričito ili prećutno, i kasnije omogućili odgovarajuće i dovoljno obeštećenje za povredu Konvencije (vidi, za glavna načela, Scordino protiv Italije (broj 1) [GC], broj 36813/97, st. 178–213, ECHR 2006-V, i Nikolova i Velichkova protiv Bugarske, broj 7888/03, stav 49, 20. decembar 2007. godine, kao i slučajeve citirane u njima; vidi takođe Kin-Stib i Majkić protiv Srbije, broj 12312/05, stav 77, 20. april 2010. godine). Sud uopšteno smatra da to zavisi od svih okolnosti predmeta, uz posebno osvrtanje na prirodu prava koje je navodno povređeno (vidi Gäfgen protiv Nemačke [VV], broj 22978/05, stav 116, ECHR 2010), razloge date za donošenje odluke (vidi M.A. protiv Ujedinjenog Kraljevstva (odluka), broj 35242/04, ECHR 2005, i uporedi po suprotnosti sa Jensen protiv Danske (odluka), broj 48470/99, ECHR 2001-X) i istrajnosti nepovoljnih posledica za lice o kome je reč nakon te odluke (vidi Freimanis i Līdums protiv Letonije, br. 73443/01 i 74860/01, stav 68, 9. februar 2006. godine). Samo kada su zadovoljeni ti uslovi, supsidijarna priroda zaštitnog mehanizma Konvencije isključuje razmatranje predstavke (vidi Cocchiarella protiv Italije [VV], broj 64886/01, stav 71, ECHR 2006-V, i Cataldo protiv Italije (odluka), broj 45656/99, 3. jun 2004. godine). Prema tome, na Sudu je da potvrdi, ex post facto, da li je obeštećenje koje je na domaćem nivou dosudio Ustavni sud odgovarajuće i dovoljno, s obzirom na pravično zadovoljenje kako je predviđeno prema članom 41. Konvencije (vidi, među mnogim drugim autoritetima, Normann protiv Danske (odluka), broj 44704/98, 14. jun 2001. godine; Jensen i Rasmussen protiv Danske (odluka), broj 52620/99, 20. mart 2003. godine; i Nardone protiv Italije (odluka), broj 34368/02, 25. novembar 2004. godine; vidi takođe Sarisska protiv Slovačke, broj 36768/09, 30. avgust 2011. godine; Nic Gibb protiv Irske (odluka), broj 17707/10, 25. mart 2014. godine; i Žarković i drugi protiv Hrvatske (odluka), broj 75187/12, 9. jun 2015. godine).

118. Sud primećuje da je u odluci od 14. jula 2011. godine, Ustavni sud utvrdio da je podnosilac predstavke pretrpeo povredu njegovog „prava na suđenje u razumnom roku” na račun nedelotvornog, neodgovarajućeg i dugog krivičnog postupka pred prvostepenim sudom. Osim navedenog utvrđivanja povrede, on je nadležnim sudovima naložio da sporni krivični postupak završe što je pre moguće i utvrdio da podnosilac predstavke ima pravo na naknadu nematerijalne štete (vidi stav 67. u gornjem tekstu). U decembru 2011. godine, Komisija za naknadu štete ponudila je da isplati iznos ekvivalentan iznosu od EUR 840.00, koji je podnosilac predstavke odbio da prihvati, smatrajući ga nedovoljnim (vidi stav 69. u gornjem tekstu). Tri godine nakon odluke Ustavnog suda i na inicijativu podnosioca predstavke, parnični sudovi su naknadu povećali na približno EUR 2.580, navodeći da bi veća naknada bila suprotna svrsi naknade i da država ne može biti odgovorna za propuste trećih strana (vidi st. 71–72. u gornjem tekstu).

119. U svetlu materijala u spisu predmeta i s obzirom na posebne okolnosti predmeta, Sud smatra da obeštećenje obezbeđeno na domaćem nivou nije delotvorno i dovoljno ispravilo sporno stanje stvari. U vezi sa prvim uslovom za gubitak statusa žrtve, Sud konstatuje da iako je zahtev marljivosti i neodložnosti svojstven i članu 6. i procesnom aspektu člana 2, obim i motivi razmatranja dati za odluku Ustavnog suda izgleda da su uži od onih pred ovim Sudom. Drugo, Sud može, u načelu, prihvatiti dosuđivanje manje naknade od strane domaćih organa od one koju bi on sam dosudio, sudeći u svetlu životnog standarda u državi o kojoj je reč. Međutim, u ovom predmetu, Sud smatra, da pravično zadovoljenje koje je dosudila nadležna Komisija i parnični sudovi nije razumno proporcionalno onom koje bi Sud mogao dosuditi prema članu 41. Konvencije u pogledu uporedivih povreda člana 2. (vidi, na primer, Petrović protiv Srbije,citirana u gornjem tekstu). Najzad i iz osnova, čak i da je pretpostavka da je priznato da je postupak trajao predugo, iako prema drugom članu, mogla biti ispunjena, postupak za utvrđivanje konačnog iznosa naknade je još u toku, kao i, očigledno, prateći krivični postupak.

120. U tim okolnostima, Sud smatra da domaći organi nisu pružili delotvorno ili dovoljno obeštećenje za navodnu povredu. Prema tome, podnosilac predstavke može i dalje da tvrdi da je „žrtva” povrede prema Konvenciji u okviru značenja člana 34. Konvencije, pa se prigovor Vlade s tim u vezi mora odbiti.

4. Zaključak

121. Sud smatra da pritužba prema članu 2. zbog kašnjenja u istrazi sama po sebi nije očigledno neosnovana u okviru značenja člana 35. stav 3 (a) Konvencije niti nedopuštena po nekom drugom osnovu. Ona se prema tome mora proglasiti dopuštenom.

B. Osnovanost

1. Podnesci strana

122. Podnosilac predstavke je ponovo potvrdio svoju pritužbu. On je dalje naveo da pravosudni organi Srbije nisu bili delotvorni. On se nadao da će odgovornost za smrt njegovog sina biti utvrđena, ali je krivični postupak u pitanju trajao duže od jedanaest godina, u kom vremenu domaći sudovi nisu rasvetlili okolnosti nesreće. Kašnjenja tokom postupka nastala su kao posledica promena sudskog veća ili zbog nemogućnosti i nespremnosti nadležnih sudova da upotrebe dostupna procesna sredstva za obezbeđenje prisustva strana ili svedoka i da ubrzaju postupak.

123. Vlada je navela jedan broj istražnih radnji koje su preduzete pre završetka istrage 2003. godine i konstatovala da je, u to vreme, stanje stvari u predmetu bilo takvo da je podnosilac predstavke mogao da podigne optužnicu. On je to učinio, a da nije tražio dodatnu istragu. Država nije mogla ponovo pokrenuti istragu po službenoj dužnosti pošto je podnosilac predstavke već preuzeo krivično gonjenje u predmetu u svojstvu supsidijarnog tužioca. Pozivajući se na argumente navedene u vezi sa vremenskom nadležnošću Suda (vidi st. 91–93 above), Vlada je podsetila da je njeno mišljenje da istraga prema tome ne može da spada pod nadležnsot Suda. Iz istih razloga, ona je tvrdila da načelo razvijeno u predmetu Öneryıldız (vidi Öneryıldız protiv Turske [VV], broj 48939/99, ECHR 2004-XII) nije primenljivo u ovom predmetu, pošto prethodni slučaj nije razmatran u svetlu nekog pitanja ratione temporis.

2. Opšta načela primenljiva u ovom predmetu

124. Obaveza na strani države da garantuje za živote onih koji su u njenoj nadležnosti tumači se tako da obuhvati i materijalne i procesne aspekte, posebno pozitivnu obavezu da se osigura da će nastanak smrtnog slučaja izazvanog situacijom opasnom po život pratiti sudska istraga (vidi Öneryıldız, citirana u gornjem tekstu, st. 89–118.).

125. Relevantna načela koja se odnose na sudsko reagovanje potrebno u slučaju navodnih kršenja prava na život (procesni aspekt člana 2. Konvencije) navedena su u presudi Öneryıldız(citirana u gornjem tekstu, st. 89–95.):

„89. Pozitivna obaveza preduzimanja svih odgovarajućih koraka da se zaštiti život za potrebe člana 2. (vidi stav 71. u gornjem tekstu) iziskuje iznad svega osnovnu dužnost države da uspostavi zakonodavni i upravni okvir osmišljen da pruži delotvorno kažnjavanje za pretnje na pravo na život (vidi, na primer, uz odgovarajuće izmene, Osman, citirana u gornjem tekstu, str. 3159, stav 115; Paul i Audrey Edwards, citirana u gornjem tekstu, stav 54; İlhan protiv Turske [VV], broj 22277/93, stav 91, ECHR 2000-VII; Kılıç protiv Turske, broj 22492/93, stav 62, ECHR 2000-III; i Mahmut Kaya protiv Turske, broj 22535/93, stav 85, ECHR 2000-III).

...

91. Kada su životi izgubljeni u okolnostima koje potencijalno uključuju odgovornost države, ta odredba iziskuje dužnost države da obezbedi, svim sredstvima na raspolaganju, odgovarajuće reagovanje – sudova ili drugih – tako da se zakonodavni i upravni okvir uspostavljen za zaštitu prava na život pravilno primenjuje i da se sve povrede tog prava spreče i kazne (vidi, uz odgovarajuće izmene, Osman, citirana u gornjem tekstu, str. 3159, stav 115, i Paul i Audrey Edwards, citirana u gornjem tekstu, stav 54.).

92. S tim u vezi, Sud je utvrdio da ako povreda prava na život ili fizički integritet nije namerno izazvana, pozitivna obaveza „da se uspostavi ’delotvoran pravosudni sistem’ ne zahteva neophodno da se krivični postupak pokrene u svakom slučaju i može se ispuniti ako su žrtvama dostupni parnični, upravni ili čak disciplinski pravni lekovi” (vidi, na primer, Vo protiv Francuske [VV], broj 53924/00, stav 90, ECHR 2004-VIII; Calvelli i Ciglio, citirana u gornjem tekstu, stav 51; i Mastromatteo, citirana u gornjem tekstu, st. 90. i 94–95).

93. Međutim, u oblastima kao što je ova u predmetnom slučaju, primenljiva načela se pre mogu naći u onima za koje je Sud već imao priliku da ih razradi posebno u odnosu na upotrebu ubistvene sile, načela koja se sama po sebi primenjuju u drugim kategorijama slučajeva.

S tim u vezi, treba istaći da je u slučajevima ubistva tumačenje člana 2. prema kome on iziskuje obavezu da se sprovede zvanična istraga opravdano ne samo zbog toga što navodi takvog dela normalno dovode do krivične odgovornosti (vidi Caraher protiv Ujedinjenog Kraljevstva (odluka), broj 24520/94, ECHR 2000-I), već i zbog toga što su često, u praksi, stvarne okolnosti smrti veoma ograničene, ili mogu biti ograničene, u okviru saznanja državnih službenika ili organa (vidi McCann i drugi protiv Ujedinjenog Kraljevstva, presuda od 27. septembra 1995. godine, serija A broj 324, str. 47–49, st. 157–64, i İlhan, citirana u gornjem tekstu, stav 91).

Prema mišljenju Suda, takva razmatranja neosporno važe u kontekstu opasnih delatnosti, kada su životi izgubljeni kao posledica događaja nastalih u okviru odgovornosti državnih vlasti, koje su često jedina tela koja imaju dovoljno relevantnog znanja da identifikuju i utvrde složene pojave koje su možda izazvale takve nesreće.

Kada je utvrđeno da nemar koji se pripisuje državnim službenicima ili telima na račun toga prevazilazi pogrešnu procenu ili nebrigu, u tome što su vlasti u pitanju, potpuno shvatajući verovatne okolnosti i bez obzira na ovlašćenja koja su im poverena, propustile da preduzmu mere koje su neophodne i dovoljne da spreče rizike svojstvene opasnoj delatnosti (vidi, uz odgovarajuće izmene, Osman, citirana u gornjem tekstu, str. 3159-60, stav 116.), činjenica da odgovorni za ugrožavanje života nisu krivično optuženi ili krivično gonjeni može prerasti u povredu člana 2, bez obzira na sve druge vrste pravnih lekova koje pojedinci mogu ostvariti na sopstvenu inicijativu (vidi st. 48–50. u gornjem tekstu); ovo je potpuno dokazano razvojem relevantnih evropskih standarda (vidi stav 61. u gornjem tekstu).

94. Da rezimiramo, pravosudni sistem potreban prema članu 2. koji je neophodan prema članu 2, mora obezbediti nezavisnu i nepristrasnu zvaničnu istragu koja ispunjava određene minimalne standarde u pogledu delotvornosti i biti u stanju da obezbedi primenu krivičnih kazni kada su životi izgubljeni kao posledica opasne delatnosti ako je to opravdano i u meri koja je opravdana nalazima istrage (vidi, uz odgovarajuće izmene, Hugh Jordan protiv Ujedinjenog Kraljevstva, broj 24746/94, st. 105–09, 4. maj 2001. godine, i Paul i Audrey Edwards,citirana u gornjem tekstu, st. 69–73). U takvim slučajevima, nadležni organi moraju postupati sa uzornom marljivošću i brzinom i moraju na sopstvenu inicijativu pokrenuti istragu koja je u stanju da, prvo, utvrdi okolnosti pod kojima je došlo do nesreće i nedostatke u radu regulatornog sistema i, drugo, identifikuje državne službenike ili organe koji su u bilo kom svojstvu uključeni u lanac događaja u pitanju.

95. Obzirom na rečeno, zahtevi člana 2. prevazilaze fazu zvanične istrage, kada je to dovelo do pokretanja postupka u nacionalnim sudovima: postupak kao celina, uključujući i fazu suđenja, mora ispuniti zahteve pozitivne obaveze zaštite života na osnovu zakona.”

3. Primena opštih načela u ovom predmetu

126. Sud konstatuje da je sin podnosioca predstavke, zajedno sa još deset drugih lica, nastradao u nesreći koja je izazvana proizvodnjom raketnog goriva, što je, per se, opasna delatnost koja stvara potencijalno eksplozivnu atmosferu u kojoj izvor paljenja može izazvati eksploziju i dovesti u opasnost bezbednost ljudi. Kad god država preduzima ili organizuje opasne delatnosti, ili ih odobrava, ona sistemom pravila i dovoljnom kontrolom mora da osigura da se rizik smanji na razuman minimum (vidi Binişan protiv Rumunije, broj 39438/05, st. 72–74, 20. maj 2014. godine).

127. Prilično presudno u ovom predmetu, konstatovano je da su životi izgubljeni kao posledica nesumnjivo opasnih delatnosti, poznatih državnim organima i u okviru njihove odgovornosti (vidi st. 7. i 39. u gornjem tekstu; vidi, uz odgovarajuće izmene, vidi Öneryıldız, citirana u gornjem tekstu, i Oruk protiv Turske, broj 33647/04, 4. februar 2014. godine).

128. Sud dalje primećuje da domaći zakon postavlja brojne obaveze poslodavcima – i u oblasti proizvodnje naoružanja i u oblasti rukovanja eksplozivnim i zapaljivim materijama – radi obezbeđenja poštovanja preventivnih i zaštitnih mera na radnom mestu i radi uklanjanja ili smanjenja rizika svojstvenih toj opasnoj delatnosti. On takođe postavlja obavezu za državu i/ili organe lokalne uprave, prema slučaju, da uspostave mehanizme nadzora. Sud nema vremensku nadležnost da razmatra događaje koji okružuju nesreću, da li je potrebno kritikovati regulatorni okvir ili da li su nadležni organi propustili da preduzmu zakonske mere koje su bile neophodne i dovoljne da se spreče rizici svojstveni toj opasnoj delatnosti.

129. Štaviše, relevantno zakonodavstvo utvrđuje disciplinsku, krivičnu ili prekršajnu odgovornost, prema slučaju, u slučaju nepostupanja u skladu sa propisima (vidi st. 82–87. u gornjem tekstu). U konkretnom slučaju, na domaćem nivou još nije utvrđeno da li je postojao neki nemar koji se pripisuje državnim službenicima ili telima koji prevazilazi pogrešnu procenu ili nebrigu (vidi Öneryıldız, citirana u gornjem tekstu, stav 93, takođe citirana u stavu 125. u gornjem tekstu); nije ni uloga Suda da utvrđuje da li postoji uzročna veza između propusta na strani pojedinaca ili državnih organa i nesreće, niti da donese neki zaključak o krivici ili nevinosti u tom smislu. Međutim, s obzirom da Vlada nije tvrdila da se stvar mogla delotvorno rešiti van okvira krivičnog postupka, Sud će se ograničiti na razmatranje da li su mere preduzete u okviru postupka koji je podnosilac predstavke pokrenuo u okviru krivično-pravnog sistema Srbije, i u okviru vremenske nadležnosti Suda, bile zadovoljavajuće u praksi (vidi, s tim u vezi, Öneryıldız i Henriques Pereira, obe citirane u gornjem tekstu). Kao što je rečeno u gornjem tekstu, ocena da li su domaći organi izvršili svoju procesnu obavezu prema članu 2. Konvencije kada su se suočili za dokazivim slučajem nemara koji je izazvao oduzimanje života proširuje se na krivično suđenje (vidi Öneryıldız, citirana u gornjem tekstu, stav 95, takođe citirana u stavu 125. u gornjem tekstu).

130. Državni organi su na sopstvenu inicijativu sproveli istragu o kobnoj nesreći u izvesnoj meri, koja je okončana do 2000. godine. Iako ove istražne radnje, koje datiraju iz vremena pre nego što je Srbija ratifikovala Konvenciju, ne spadaju u nadležnost Suda, Sud će konstatovati relevantne činjenice zbog konteksta (vidi Mladenović, citirana u gornjem tekstu, stav 52.).

131. Iz spisa predmeta proizilazi, kako stoji, da je kriminalistička služba (UZSK) imala glavnu ulogu u ranoj istrazi. Ona je brzo izdala prvi stručni izveštaj jedan dan nakon nesreće. Komisija se sastojala od službenika Instituta bezbednosti i dva suvlasnika preduzeća JPL Systems, koji su, na zatvorenim sastancima, objavili izveštaj osam meseci kasnije (vidi st. 19–20; vidi takođe st. 30, 36. i 64. u gornjem tekstu za komentare drugih stručnjaka na izveštaj). Sud nije dobio druge dokumente o pokušaju organa da prikupe dokaze sa mesta nesreće, osim izveštaja o obdukciji i izveštaja o početnom uviđaju.

Od 1995. godine do 2000. godine, istraga protiv nepoznatih lica bila je ograničena na utvrđivanje neposrednog uzroka eksplozije, a ne na šire aspekte bezbednosti (vidi, na primer, stav 47. u gornjem tekstu). Stručni izveštaj je dostavljen u maju 1998. godine (vidi stav 30. u gornjem tekstu). Svedoci i oni koje je podnosilac predstavke naveo kao osumnjičene saslušani su od novembra 1998. godine do oktobra 1999. godine. Radnici Službe državne bezbednosti saslušani su u periodu od 1999. godine do 2000. godine, a njihove je izjave istražni sudija posle toga označio kao državnu tajnu (vidi stav 32. u gornjem tekstu). Tužilac je 12. juna 2000. godine odlučio da obustavi dalju istragu i da ne obavi krivično gonjenje (vidi stav 35. u gornjem tekstu). Sud nije dobio odluku tužioca, ako je ona urađena u pisanoj formi.

Podnosilac predstavke je 12. juna 2000. godine zatražio, kao supsidijarni tužilac, da se otvori delotvorna istraga o povredama bezbednosnih propisa u vezi sa nesrećom. Nadležni pravosudni organi odbili su da otvore istragu, pošto je utvrđeno da je raketno gorivo proizvedeno na zahtev Službe državne bezbednosti i tadašnjeg predsednika Srbije (vidi st. 36–38. u gornjem tekstu). Nakon što je Vrhovni sud vratio predmet radi dalje istrage i upozorenja Okružnog suda o procesnim nedostacima u vođenju predmeta (vidi st. 40. i 45. u gornjem tekstu), istražni sudija je otvorio istragu za još jednu godinu radi saslušanja pet osumnjičenih i dostavljanja još jednog izveštaja o uzroku nesreće. Istraga je završena 8. aprila 2003. godine, a podnosilac predstavke je obavešten da može da podigne optužnicu ako želi da to učini.

132. Podnosilac predstavke i još dva lica su zaista podigla optužnicu 22. aprila 2003. godine protiv nekih službenika preduzeća „Grmeč” i „JPL”, kao i protiv bivšeg zamenika načelnika Službe bezbednosti, zato što nisu preduzeli mere koje su bile potrebne da bi se sprečilo da životi sina podnosioca predstavke i drugih budu neizbežno dovedeni u opasnost ili da se ublaži broj nastradalih. Pošto je krivično suđenje još u toku, pitanje koje treba oceniti nije da li su pravosudni organi, kao zaštitnici zakona za zaštitu života, bili odlučili da kazne odgovorne, prema slučaju (vidi Öneryıldız, citirana u gornjem tekstu, st. 112. i 115.), već da li su pravosudni organi postupali sa primerenom marljivošću i brzinom. Iako mogu da postoje prepreke ili poteškoće koje sprečavaju napredovanje istrage u određenoj situaciji, brzo reagovanje organa koji ispituju navodne povrede prava na život može se generalno smatrati suštinskim u održavanju poverenja javnosti da se oni pridržavaju vladavine prava i da sprečavaju svaku pojavu dosluha sa nezakonitim delima ili njihovu toleranciju (vidi Hugh Jordan, citirana u gornjem tekstu, st. 108. i 136–140; McCaughey, citirana u gornjem tekstu, stav 130; i Hemsworth, citirana u gornjem tekstu, stav 69.).

133. Dok se postupci nakon ratifikacije uglavnom odnose na ocenu dokaza, trinaest godina nakon što je optužnica potvrđena (i više od dvadeset godina nakon nesreće), krivični postupak u pitanju je očigledno još u toku na drugoj instanci, okrivljene je prvostepeni sud oslobodio 2013. godine zbog nedostatka dokaza (vidi st. 64–65. u gornjem tekstu). U tom periodu, jedan od optuženih je preminuo (vidi stav 61. u gornjem tekstu). Održano je samo devet ročišta dok su nadležni sudovi ukupno otkazali ili odložili dvadeset jedno ročište iz raznih procesnih razloga. Sud primećuje da je bilo nekoliko dugih perioda neobjašnjene neaktivnosti i, štaviše, da je suđenje ponovo počinjalo pred novim većima šest puta, ili zbog promene veća ili zbog toga što su ta kašnjenja postupka zahtevala novo suđenje (vidi st. 54, 56–57. i 59–61. u gornjem tekstu). Iako je tadašnji Viši sud priznao kašnjenje i kvalifikovao ovaj predmet kao zaostali predmet, dokumenti koje su strane dostavile pokazuju da je postupak još u toku (vidi stav 63. u gornjem tekstu). I sam Ustavni sud je našao kašnjenja i nedostatke u istrazi (vidi stav 67. u gornjem tekstu).

134. Ovaj predmet je bio pitanje značajne političke i pritiskajuće javne osetljivosti u kojoj je, Sud dozvoljava, moglo biti opstruktivnosti koju su stvarale razne strane kako bi sprečile napredovanje istrage. Međutim, osetljiva priroda predmeta i prepreke nisu toliki izgovor za kašnjenje, već dalji razlog za državu da organizuje svoj pravosudni sistem da se prevaziđu raniji nedostaci i propusti brzim i marljivim utvrđivanjem činjenica na krivičnom suđenju i da se odgovorni izvedu pred pravdu, ako postoje, da bi se izbegla ili sprečila svaka pojava pokrića (vidi McKerr, citirana u gornjem tekstu, i Dimitrov i drugi protiv Bugarske, broj 77938/11, stav 148, 1. jul 2014 . godine). Osim toga, čak i ako je krivično gonjenje pokrenuto i osumnjičene očekuje suđenje, Sud će razmotriti da li je ovo „značajna” ili ozbiljna primena prava sa bilo kakvim realističnim izgledima dovođenja počinioca da odgovara (vidi, uz odgovarajuće izmene, Akkum i drugi protiv Turske, broj 21894/93, st. 231, 250. i 251, ECHR 2005-II (izvodi). Povrede su, takođe, utvrđene gde se suđenje nepotrebno nastavljalo (vidi Opuz protiv Turske, broj 33401/02, stav 151, ECHR 2009, slučaj gde je krivični postupak u pitanju trajao duže od šest godina i još je u toku) ili se završilo zastarevanjem čime je optuženim počiniocima omogućeno da izbegnu odgovornost (vidi, uz odgovarajuće izmene, Teren Aksakal protiv Turske, broj 51967/99, stav 88, 11. septembar 2007. godine).

135. S tim u vezi, Sud bi naglasio da protek vremena neizbežno umanjuje količinu i kvalitet raspoloživih dokaza, a pojava nepostojanja marljivosti baca sumnju na dobru veru u napore za sprovođenje istrage (vidi Trubnikov protiv Rusije, broj 49790/99, stav 92, 5. jul 2005. godine). Štaviše, sam protek vremena može definitivno kompromitovati šanse da se istraga završi (vidi M.B. protiv Rumunije, broj 43982/06, stav 64, 3. novembar 2011. godine). On, takođe, prolongira iskušenje članova porodice (vidi Paul i Audrey Edwards protiv Ujedinjenog Kraljevstva, broj 46477/99, stav 86, ECHR 2002-II). Sud smatra da su u predmetima prema članu 2. u vezi sa postupcima pokrenutim da se rasvetle okolnosti smrti pojedinca, dugi postupci kao što je ovaj jaka naznaka da je postupak manjkav do tačke ustanovljavanja povrede procesnih obaveza Tužene države prema Konvenciji, osim ako država ne pruži veoma uverljive i verovatne razloge da opravda takav tok postupka (vidi Šilih, citirana u gornjem tekstu, stav 203.). Dakle, u ovom predmetu, Vlada nije pokazala nijedan razlog koji opravdava takav dugačak postupak posle datuma ratifikacije (uporediti sa Mladenović, Blečić u gornjem tekstu, stav 54, gde se postupak dug osam godina posle ratifikacije uglavnom odnosio na ocenu dokaza, kako je Vlada tvrdila, a ostalo je nejasno zašto još uvek nema konačnog oslobođenja ili osude u ovom slučaju).

136. U zaključku, bez obzira na pojedinačnu odgovornost ili nepostojanje odgovornosti, onih državnih službenika uključenih u postupak istrage, ova zakašnjenja ne mogu se smatrati kompatibilnim sa obavezom države prema članu 2. da obezbedi delotvornost istrage, u smislu da se istražni proces, uključujući i supsidijarno krivično gonjenje, kako god da je organizovan prema nacionalnom pravu, mora obaviti razumnom brzinom. Sud utvrđuje da se Tužena država i njen pravni sistem kao celina, suočila sa dokazivim slučajem nemara koji je izazvao kobne posledice, da nije brzo, marljivo i delotvorno reagovala u skladu sa obavezama Srbije koje proističu iz člana 2. Konvencije u njegovom procesnom aspektu.

III. PRIMENA ČLANA 41. KONVENCIJE

137. Član 41. Konvencije propisuje:

„Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci.”

A. Šteta

138. Podnosilac predstavke je tražio 100.000 evra (EUR) na ime nematerijalne štete zbog bola koji je pretrpeo kao posledicu patnje i nesreće koju su organi izazvali odbijanjem da sprovedu delotvornu istragu o smrti njegovog sina. To je imalo za posledicu preteranu patnju jer on nikada neće saznati tačne okolnosti njegove smrti.

139. Vlada je smatrala da je traženi iznos preteran u svetlu sudske prakse Suda o sličnim pitanjima.

140. Sud je našao da domaći organi nisu ispoštovali svoje procesne obaveze koje proističu iz člana 2. Konvencije. Sud se uverio da je podnosilac predstavke pretrpeo patnju i bol na račun dugog kašnjenja u predmetu. S obzirom na okolnosti ovog predmeta, Sud podnosiocu predstavke dosuđuje EUR 12.000 na ime nematerijalne štete, umanjeno za iznose koji su možda već dosuđeni i isplaćeni s tim u vezi na domaćem nivou (vidi st. 67–73. u gornjem tekstu).

B. Troškovi

141. Podnosilac predstavke je, takođe, tražio EUR 10.000 za troškove nastale pred domaćim sudovima i EUR 2.000 za troškove nastale pred Sudom.

142. Vlada je osporila ove zahteve.

143. U skladu sa praksom Suda, podnosilac predstavke ima pravo na naknadu troškova samo u onoj meri u kojoj je pokazano da su oni zaista i neophodno nastali i da su razumni u iznosu. U ovom predmetu, pošto je razmotrio dokumenta koja poseduje i gore navedene kriterijume, Sud smatra da je opravdano da dosudi iznos od EUR 3.000, za pokriće troškova po svim tačkama.

V. Zatezna kamata

144. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

IZ TIH RAZLOGA, SUD, JEDNOGLASNO,

1. Proglašava predstavku dopuštenom;

2. Utvrđuje da je došlo do povrede procesnih zahteva člana 2. Konvencije;

3. Utvrđuje

(a) da Tužena država treba da isplati podnosiocu predstavke, u roku od tri meseca od datuma kada presuda postane pravosnažna u skladu sa članom 44. stav. 2. Konvencije, sledeće iznose, koji će se pretvoriti u srpske dinare prema kursu važećem na dan isplate:

(i) EUR 12.000 (dvanaest hiljada evra), zajedno sa porezom koji se može platiti, na ime nematerijalne štete, umanjeno za iznose koji su možda već dosuđeni i isplaćeni s tim u vezi na domaćem nivou;

(ii) EUR 3.000 (tri hiljade evra), zajedno sa porezom koji se može naplatiti od podnosioca predstavke, na ime troškova;

(b) da po isteku gore navedena tri meseca do isplate, treba platiti običnu kamatu na gore navedene iznose po stopi koja je jednaka najnižoj kamatnoj stopi Evropske centralne banke u zakonskom periodu uz dodatak od tri procentna poena;

4. Odbija preostali deo zahteva podnosioca predstavke za pravično zadovoljenje.

Sastavljeno na engleskom jeziku i dostavljeno u pisanoj formi na dan 12. jula 2016. godine, u skladu sa pravilom 77 st. 2. i 3. Poslovnika Suda.

Fatoş Aracı
Zamenik sekretara

Luis López Guerra
Predsednik