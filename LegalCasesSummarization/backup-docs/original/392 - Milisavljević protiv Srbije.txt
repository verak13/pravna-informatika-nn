Presuda je objavljena u "Službenom glasniku RS", br. 61/2016 od 7.7.2016. godine.

TREĆE ODELjENjE

PREDMET MILISAVLjEVIĆ protiv SRBIJE 
(Predstavka broj 50123/06)

PRESUDA

STRAZBUR

4. april 2017. godine

 

 

Ova presuda će postati pravosnažna u okolnostima iznetim u članu 44. stav 2. Konvencije. Ona može biti predmet redakcijskih izmena.

U predmetu Milisavljević protiv Srbije,

Evropski sud za ljudska prava (Treće odeljenje), na zasedanju Veća u sastavu:

Helena Jäderblom, predsednik,

Branko Lubarda,

Luis López Guerra,

Helen Keller,

Dmitry Dedov,

Alena Poláčková,

Georgios A. Serghides, sudije,

i Fatoş Aracı, zamenik sekretara Odeljenja,

Posle većanja na zatvorenom zasedanju 14. marta 2017. godine,

Donosi sledeću presudu, koja je usvojena tog dana:

POSTUPAK

1. Predmet je formiran na osnovu predstavke (broj 50123/06) protiv Republike Srbije koju je Sudu podnela prema članu 34. Konvencije za zaštitu ljudskih prava i osnovnih sloboda (u daljem tekstu: „Konvencija”) državljanka Srbije, gospođa Ljiljana Milisavljević (u daljem tekstu: „Podnositeljka predstavke”), 13. decembra 2006. godine.

2. Podnositeljku predstavke zastupao je gospodin C. Lister, advokat iz Londona. Vladu Srbije (u daljem tekstu: „Vlada”) zastupao je njen tadašnji zastupnik, gospodin S. Carić.

3. Podnositeljka predstavke tvrdila je da je njenom osudom za uvredu nakon objavljivanja novinskog članka koji je napisala povređeno njeno pravo na slobodu izražavanja.

4. Predstavka je 21. septembra 2010. godine prosleđena Vladi.

ČINjENICE

I. OKOLNOSTI PREDMETA

5. Podnositeljka predstavke, gospođa Ljiljana Milisavljević, je srpska državljanka rođena 1966. godine, a živi u Beogradu.

6. Podnositeljka predstavke bila je novinarka zaposlena u „Politici”, najvećim dnevnim novinama u Srbiji. U septembru 2003. godine uređivački odbor ju je zamolio da napiše članak o gospođi Nataši Kandić.

7. Gospođa Nataša Kandić je srpska aktivistkinja u oblasti ljudskih prava poznata po svojim aktivnostima u istraživanju krivičnih dela izvršenih za vreme oružanih sukoba u bivšoj Jugoslaviji, uključujući i ona krivična dela koja su izvršile srpske regularne i neregularne snage. Ona je, takođe, priznata kao jedan od najglasnijih pristalica za punu saradnju jugoslovenskih, a kasnije i srpskih organa sa Međunarodnim krivičnim sudom za bivšu Jugoslaviju (u daljem tekstu: „MKSBJ”).

8. U vreme bitno za ovaj predmet, između 40% i 64% srpskog stanovništva smatralo je da je MKSBJ velika pretnja za sigurnost Republike Srbije.1 Nekih 54% stanovništva bilo je protiv saradnje sa MKSBJ, koja bi uključivala hapšenja i prebacivanja osumnjičenih Srba u ovu ustanovu.2 Ocena saradnje Srbije sa MKSBJ u 2003. godini bila je da je ona „ni potpuna, ni proaktivna”.3 Na nivo saradnje dalje je nepovoljno uticalo ubistvo premijera Srbije dr Zorana Đinđića u martu 2003. godine, glavne političke figure otvorene za potpunu saradnju sa MKSBJ.4 I sama gospođa Kandić bila je napadana od strane značajnog dela srpske političke elite i široke javnosti. Zbog toga je ona bila umešana u nekoliko incidenata.

9. Članak podnositeljke predstavke o gospođi Kandić pojavio se u „Politici” 7. septembra 2003. godine. Integralni prevod spornog članka, pod naslovom „Haški istražitelj” glasi kako sledi:

„Čak me je i sin optužio da štitim sve osim Srba”, kaže direktorka Fonda za humanitarno pravo.

Gospođa Nataša Kandić, osnivač i izvršni direktor Centra za humanitarno pravo za Srbiju, Crnu Goru i Kosovo i Metohiju, nevladine organizacije koja ima za cilj promociju ljudskih prava za manjine, protekle nedelje ponovo se branila „od navale srpskog patriotizma”.

Prilikom obeležavanja Međunarodnog dana nestalih, na skupu udruženja porodica nestalih i ubijenih na Kosovu i Metohiji, organizovanom u centru Beograda, nakon kraće rasprave ošamarila je jednog učesnika. Nakon ovog incidenta, beogradska policija je protiv nje podnela zahtev za pokretanje prekršajnog postupka, a Udruženje porodica nestalih tužbu, za zahtevom da zbog uvrede porodicama kidnapovanih i ubijenih isplati 30.000.000 dinara (RSD).

Nedavno su naši mediji preneli i vest da je ovom „poznatom zagovorniku ljudskih prava i demokratskih reformi u Srbiji” 9. avgusta na svečanom ručku uručena godišnja nagrada Pravne inicijative za Centralnu Evropu i Evroaziju (CEELI) Američkog udruženja pravnika. Dosadašnji dobitnici ove nagrade bili su Petar Stojanov iz Bugarske, Emil Konstantinesku iz Rumunije, Vaclav Havel iz Republike Češke, Stjepan Mesić iz Hrvatske ...

Takođe je objavljeno da je početkom maja američki magazin „Time” objavio listu od 36 ličnosti koje je nazvao evropskim herojima, među kojima se našla i Nataša Kandić.

Srpski borac za istinu o ratnim zločinima, usamljeni glas razuma u Srbiji ili Sorošev najamnik, na kojeg su se pozivali svi proterani špijuni iz FRJ5, do sada je dobila mnoga priznanja, uključujući i nagradu „Hjuman Rajts voča”, ali joj nijedno do sada nije dodeljeno u Srbiji.

Nataša Kandić izaziva burne reakcije gde god da se pojavi. I dok je na zapadu hvale i veličaju, u Srbiji o njoj govore sa prezirom, optužujući je da vodi anti-srpsku politiku. Najviše joj se zamera što se nikada nije bavila zločinima koji su počinjeni nad Srbima, već je isključivo otkrivala one koje su Srbi počinili nad drugim narodima.

Iako je nazivaju vešticom i prostitutkom i stalno joj prete (ove godine je morala da otkaže i pojavljivanje na jednoj domaćoj televiziji zbog pretnje da je u studiju postavljena bomba), ona kaže: „To jednostavno ide uz ovaj posao. Ne mislim da mrze mene, već moju poruku”.

Ipak, jednom se javno požalila: „Čak me je i sin optužio da štitim sve osim Srba”. Iako ga je, kaže, kasnije čula kako brani njenu brigu za slabe.

Nataša Kandić rođena je u Topoli 1946. godine, od oca Radoslava i majke Vere. Na studijama u Velikoj Britaniji bila je 1966. godine, da bi se potom vratila i upisala na Filozofski fakultet Univerziteta u Beogradu. Bila je učesnik studentskih demonstracija 1968. godine. Sedamdesetih dobija posao u beogradskoj opštini Palilula.

Zatim je radila u gradskom sindikatu. Sredinom 1990. godine odlazi u Centar za antiratnu akciju, na mesto tehničkog sekretara, ali ga ubrzo napušta zbog sukoba sa gospođom Vesnom Pešić6. Početkom 1993. godine sa grupom istomišljenika osnovala je Fond za humanitarno pravo.

Godinu dana kasnije, na poziv Džeri Laber, izvršnog direktora Helsinki voča, odlazi u Njujork. Posle razgovora sa čelnim ljudima Haškog tribunala7, Fond za humanitarno pravo počinje da se usmerava na takozvane srpske zločine nad Muslimanima u Bosni i Hercegovini, kao i povrede i ugrožavanja muslimanske i hrvatske manjine u SRJ. Na taj način ova organizacija dobija ulogu „istražitelja” za potrebe [MKTBJ]. Od druge polovine devedesetih Fond počinje da se bavi i pitanjima Kosova i Metohije.

Tokom NATO bombardovanja8 često je putovala na relaciji Beograd – Kosovo i Metohija – Crna Gora. O njenom boravku i radu na Kosmetu svedoče i pisma koja je putem Interneta slala inostranim prijateljima i saradnicima.

Sa Lazorom Stojanovićem9, tvorcem „Plastičnog Isusa”, ima sina Stefana, koji živi u Njujorku i bavi se grafičkom animacijom.”

10. Gospođa Kandić je 10. novembra 2003. godine započela privatno krivično gonjenje podnositeljke predstavke. Ona je tvrdila da je ceo članak napisan sa namerom da se ona omalovaži u očima javnosti i da bude predstavljena kao izdajnik srpskih interesa, kao i „plaćeni sluga stranih interesa i prostitutka koja se prodaje za novac”. Ona je dalje tvrdila da su navodi iz članka maliciozno pogrešno predstavljeni i da članak sadrži neistine i jake uvrede. Ona je jasno odbila da podnese bilo kakav zahtev za naknadu štete u ovom parničnom postupku.

11. Podnositeljka predstavke je u svojoj odbrani navela da ne izražava svoje mišljenje o gospođi Kandić, koju nije nameravala da uvredi, i da je ceo članak napisala na osnovu dokumentacije drugih časopisa. Ona je citate stavila pod navodnike, a „ono što nije stavila pod navodnike predstavljaju navode koji nisu citati, već ih je prepričavala iz drugih listova”. Ona je detaljno navela koje su rečenice uzete iz drugih članaka i časopisa, uključujući i iz kog članka i časopisa je uzela rečenicu da gospođu Kandić zovu veštica i prostitutka.

12. Nakon vraćanja predmeta, Prvi opštinski sud u Beogradu je 1. septembra 2005. godine našao da je podnositeljka predstavke počinila krivično delo uvrede kada je navela za gospođu Kandić da „je zovu veštica i prostitutka” i izrekao joj sudsku opomenu. Sud je utvrdio da je spornu rečenicu zaista ranije objavio u jednom drugom članku jedan drugi autor u drugom časopisu. Međutim, podnositeljka predstavke to nije stavila pod navodnike što znači da se ona sa tim slaže, te da je tako iznela svoje mišljenje. Sud je, prema tome, zaključio da postoji namera da se gospođa Kandić uvredi. S obzirom na nepostojanje otežavajućih okolnosti i jedan broj olakšavajućih okolnosti (podnositeljka predstavke nije bila u krivičnoj evidenciji, bila je zaposlena i u zrelom dobu, određena joj je samo sudska opomena), na osnovu čl. 41. i 59. Opšteg krivičnog zakonika (vidi stav 18. u daljem tekstu). Nije određena ni kazna zatvora, ni novčane kazne.

13. Podnositeljka predstavke žalila se neodređenog dana nakon toga. Ona je ponovila da sporne reči nisu njeno mišljenje, već mišljenje drugog autora. Činjenica da je ona takođe pisala o negativnim stavovima prema privatnom tužiocu i njenom radu ne može i ne sme nju, podnositeljku predstavke, činiti krivično odgovornom. Ona je, takođe, iznela da takav stav prema slobodi štampe može da ima dalekosežne posledice.

14. Okružni sud u Beogradu je 5. jula 2006. godine potvrdio prvostepenu odluku potvrđujući u njoj navedene razloge.

15. U posebnom postupku, 2. oktobra 2006. godine, Prvi opštinski sud u Beogradu naložio je podnositeljki predstavke da gospođi Kandić isplati RSD 33.125 (oko 386 evra (EUR)) na ime troškova postupka. Podnositeljka predstavke nije uložila žalbu na tu odluku.

16. Podnositeljka predstavke je u svojim zapažanjima iznela da je kasnije otpuštena iz „Politike” i da izgleda da je „njena osuda [...] razlog za [to]”.

––––––––

1 Vidi: „Javno mnjenje u Srbiji – Stavovi prema Haškom tribunalu, Beogradski centar za ljudska prava, CMRI, jul 2003, str. 11, dostupno na srpskom na http://www.bgcentar.org.rs/istrazivanje-javnog-mnenja/stavovi-prema-ratnim-zlocinima-haskom-tribunalu-domacem-pravosudu-za-ratne-zlocine/.

2 Ibid, str. 22.

3 Izveštaj Međunarodnog suda za kažnjavanje lica odgovornih za ozbiljne povrede međunarodnog humanitarnog prava izvršene na teritoriji bivše Jugoslavije od 1991. godine, UN dok. S/2003/829, str. 53.

4 Ibid.

5 Savezna Republika Jugoslavija formirana je 1992. godine od dve bivše republike SFRJ, naime Srbije i Crne Gore. Ona je 2003. godine postala Državna Zajednica Srbija i Crna Gora. Nakon proglašenja nezavisnosti Crne Gore, nasledila ju je Srbija 2006. godine.

6 Gospođa Vesna Pešić je još jedan istaknuti aktivista ljudskih prava i poslanik u Skupštini.

7 Međunarodni krivični sud za bivšu Jugoslaviju osnovale su u maju 1993. godine Ujedinjene nacije kao odgovor na užasne zločine u Hrvatskoj i Bosni i Heecegovini.

8 NATO je 1999. godine bombardovao Saveznu Republiku Jugoslaviju.

9 Gospodin Lazar Stojanović je filmski reditelj. Proveo je tri godine u zatvoru zbog svog filma „Plastični Isus”, snimljenog 1971. godine. Film je u javnosti po prvi put prikazan 1990. godine.

II. RELEVANTNO DOMAĆE PRAVO

17. Krivični zakonik Socijalističke Republike Srbije iz 1977. godine (objavljen u „Službenom listu SRS”, br. 26/77, 28/77, 43/77, 20/79, 24/84, 39/86, 51/87, 6/89, 42/89, „Službenom glasniku RS”, br. 16/90, 21/90, 26/91, 75/91, 9/92, 49/92, 51/92, 23/93, 67/93, 47/94, 17/95, 44/98, 10/02, 11/02, 80/02, 39/03 i 67/03) bio je na snazi od 1. jula 1977. godine do 1. januara 2006. godine. U relevantnom delu glasio je kako sledi:

Član 93. st. 1. i 2.

„1. Ko uvredi drugog, kazniće se novčanom kaznom ili zatvorom do tri meseca.

2. Ako je delo iz stava 1. ovog člana učinjeno putem štampe... učinilac će se kazniti novčanom kaznom ili kaznom zatvora do šest meseci.”

Član 96. stav 1.

„Neće se kazniti ko se uvredljivo izrazi o drugome u... vršenju novinarskog poziva… ako to nije učinjeno u nameri omalovažavanja”

18. Osnovni krivični zakon (objavljen u „Službenom listu SSRJ”, br. 44/76, 36/77, 34/84, 37/84, 74/87, 57/89, 3/90, 38/90, 45/90 i 54/90, u „Službenom listu SRJ”, br. 35/92, 16/93, 31/93, 37/93, 24/94 i 61/01, i u „Službenom glasniku RS”, broj 39/03) bio je na snazi od 1. jula 1977. godine do 1. januara 2006. godine. U relevantnom delu glasio je kako sledi:

Član 41.

„Sud će učiniocu krivičnog dela odmeriti kaznu u granicama koje su zakonom propisane za to delo, imajući u vidu svrhu kažnjavanja i uzimajući u obzir sve [...] olakšavajuće i otežavajuće okolnosti, a naročito: stepen krivične odgovornosti, pobude iz kojih je delo učinjeno, jačinu ugrožavanja ili povrede zaštićenog dobra, okolnosti pod kojima je delo učinjeno, raniji život učinioca, njegove lične prilike i njegovo držanje posle učinjenog krivičnog dela, kao i druge okolnosti koje se odnose na ličnost učinioca.”

Član 42.

„Sud može učiniocu odmeriti kaznu i van zakonskih okvira:

[...]

2) kada utvrdi da postoje posebno olakšavajuće okolnosti koje ukazuju da se svrha kažnjavanja može postići čak i blažom kaznom.”

Član 59. st. 1. i 4.

„1. Sudska opomena može se izreći za krivična dela za koja je propisan zatvor do jedne godine ili novčana kazna, a učinjena su pod takvim olakšavajućim okolnostima koja ih čine osobito lakim.

[...]

4. Pri odlučivanju da li će izreći sudsku opomenu sud će, vodeći računa o svrsi sudske opomene, posebno uzeti u obzir ličnost učinioca, njegov raniji život, njegovo ponašanje posle izvršenog krivičnog dela, stepen krivične odgovornosti i druge okolnosti pod kojima je delo učinjeno.”

19. Lice kome je izrečena sudska opomena smatra se počiniocem, pa se prema tome on ili ona mogu smatrati povratnikom ako počine drugo krivično delo10.

––––––––

10 Vidi „Komentari Krivičnog zakonika Savezne Republike Jugoslavije” dr Ljubiše Lazarevića, objavila „Savremena administracija” 1999. godine.

PRAVO

I. NAVODNA POVREDA ČLANA 10. KONVENCIJE

20. Podnositeljka predstavke prituživala se da je njenom osudom za uvredu povređeno njeno pravo na slobodu izražavanja propisano članom 10. Konvencije, koji glasi kako sledi:

„1. Svako ima pravo na slobodu izražavanja. Ovo pravo uključuje slobodu posedovanja sopstvenog mišljenja, primanja i saopštavanja informacija i ideja bez mešanja javne vlasti i bez obzira na granice. Ovaj član ne sprečava države da zahtevaju dozvole za rad televizijskih, radio i filmskih preduzeća.

2. Pošto korišćenje ovih sloboda povlači za sobom dužnosti i odgovornosti, ono se može podvrgnuti formalnostima, uslovima, ograničenjima ili kaznama propisanim zakonom i neophodnim u demokratskom društvu ..., zaštite ugleda ili prava drugih, ...”

21. Vlada je osporila taj argument.

A. Dopuštenost

22. Sud konstatuje da predstavka nije očigledno neosnovana, u smislu člana 35. stav 3 (a) Konvencije. On dalje konstatuje da nije ni nedopuštena po nekom drugom osnovu. Ona se, prema tome, mora proglasiti dopuštenom.

B. Osnovanost

1. Podnesci stranaka

(a) Podnositeljka predstavke

23. Podnositeljka predstavke je tvrdila da je njena osuda za uvredu zbog članka koji je napisala i objavila u „Politici” 7. septembra 2003. godine bilo jasno mešanje u njeno pravo na slobodu izražavanja zajemčeno članom 10. Konvencije. Ona je prihvatila da je to „u skladu sa zakonom” kako se zahteva članom 10. stav 2. Konvencije i da je težilo legitimnom cilju zaštite prava drugih. Međutim, ona je tvrdila da je njena krivična osuda, iako je povukla za sobom sudsku opomenu, bila neproporcionalna u okolnostima predmeta, posebno što je prouzrokovala njen kasniji otkaz u „Politici” i predstavljala pretnju i upozorenje svim novinarima u Srbiji.

24. Ona je, takođe, iznela da je članak bio uravnotežen i, zapravo, „nadmoćno povoljan” za gospođu Kandić i da je iz konteksta bilo jasno da su sporne reči samo izveštavanje o mišljenjima drugih ljudi o njoj i da su uzete iz drugih časopisa. S tim u vezi, ona je potvrdila da gospođa Kandić nije podnela krivičnu tužbu protiv novinara drugih časopisa koji su prvobitno objavili sporne reči, posebno srpskog lista „Danas” i američkog lista Time, iako su ih i oni objavili bez navodnika. S tim u vezi, podnositeljka predstavke je iznela da novinari ne treba da budu kažnjeni zbog toga što nisu stavili navodnike na reči i ideje drugih i pozvala se na predmet Thoma protiv Luksemburga, broj 38432/97, stav 64, ECHR 2001-III. Podnositeljka predstavke je, takođe, tvrdila da je gospođa Kandić dobro poznata politička aktivistkinja i, prema tome, javna ličnost, i da je članak napisan u okviru javne rasprave o gospođi Kandić i njenoj ulozi u istrazi i kažnjavanju srpskih političara i vojnih oficira visokog ranga za međunarodne zločine pred MKSBJ.

(b) Vlada

25. Vlada nije sporila da je osuda podnositeljke predstavke za uvredu predstavljala mešanje u njeno pravo na slobodu izražavanja. Ona je dalje tvrdila da je ovo mešanje bilo u skladu sa zakonom, konkretno sa članom 93. Krivičnog zakonika, da je težilo legitimnom cilju zaštite ugleda gospođe Kandić, koja je bez sumnje dobro poznata javna ličnost, kao i da je bilo proporcionalno cilju kome je težilo, s obzirom da podnositeljki predstavke nije određena ni kazna zatvora, ni novčana kazna.

26. Ona je tvrdila da su reči „veštica” i „prostitutka”, za koje je podnositeljka predstavke bila okrivljena, same po sebi uvredljive prirode i da kontekst celog članka jasno pokazuje nameru podnositeljke predstavke da uvredi gospođu Kandić. Vlada je prihvatila da je te reči već upotrebio jedan drugi novinar da opiše stavove prema gospođi Kandić, ali u sasvim drugom kontekstu. Ona je dalje tvrdila da su svi pozitivni aspekti karijere gospođe Kandić na koje se poziva u članku predstavljeni maliciozno i ironično. S tim u vezi, ona je tvrdila da je sam naslov članka dao negativnu ocenu gospođe Kandić, označavajući je kao slugu MKSBJ, ustanove koja je bila veoma neomiljena u srpskom društvu; da su pozitivne osobine gospođe Kandić bile stavljene pod navodnike, a uvredljive optužbe nisu; da je značaj ostvarenja gospođe Kandić namerno umanjen njihovim povezivanjem sa izuzetno nepopularnim osobama u Srbiji; i da su pojedinosti o njenom porodičnom životu, posebno stav sina gospođe Kandić prema njenom radu, izvađene iz konteksta i pogrešno predstavljene.

2. Ocena Suda

(a) Da li je bilo mešanja

27. Među stranakama nije sporno da je osuda podnositeljke predstavke predstavljala „mešanje državnih organa” u njeno pravo na slobodu izražavanja. Takvo mešanje će povrediti Konvenciju ukoliko nisu ispunjeni zahtevi stava 2. člana 10. Prema tome, mora se utvrditi da li je ono bilo „propisano zakonom”, težilo jednom legitimnom cilju ili više njih utvrđenih u tom stavu i bilo „neophodno u demokratskom društvu” da bi se ti ciljevi postigli.

(b) „Propisano zakonom”

28. Sud konstatuje da je zakonski osnov za osudu podnositeljke predstavke bio član 93. stav 2. Krivičnog zakonika. Sud utvrđuje da je ova odredba bila i dostupna i predvidiva na odgovarajući način, drugim rečima, bila je formulisana sa dovoljno preciznosti da bi pojedincu omogućila – u slučaju potrebe, odgovarajući savet – da reguliše svoje ponašanje (vidi, među mnogim drugim autoritetima, The Sunday Times protiv Ujedinjenog Kraljevstva (broj 1), 26. april 1979. godine, stav 49, serija A broj 30). Sud, prema tome, zaključuje da je mešanje o kome je reč bilo „propisano zakonom” u smislu člana 10. stav 2. Konvencije.

(v) Legitimni cilj

29. Sud konstatuje da među strankama nije sporno da je mešanje težilo jednom od ciljeva navedenih u članu 10. stav 2, naime „zaštiti ugleda ili prava drugih”.

(g) „Neophodno u demokratskom društvu”

(i) Opšta načela

30. Relevantna načela s tim u vezi izneta su detaljno u, na primer, Axel Springer AG protiv Nemačke [VV], broj 39954/08, st. 78–95, 7. februar 2012. godine.

31. U vršenju svoje nadzorne nadležnosti, zadatak Suda je posebno da posmatra mešanje na koje se žali u svetlu predmeta kao celine i utvrdi da li su razlozi koje su ponudili domaći organi da ga opravdaju „relevantni i dovoljni” i da li je ono bilo „proporcionalno zakonitom cilju kome je težilo”.

32. Prilikom razmatranja neophodnosti mešanja u demokratskom društvu u interesu „zaštite ugleda ili prava drugih”, od Suda se može tražiti da potvrdi da li su domaći organi postigli pravu ravnotežu pri zaštiti dvaju vrednosti zajemčenih Konvencijom koje mogu doći u međusobni sukob u određenim slučajevima, naime, sa jedne strane, slobode izražavanja zaštićene članom 10. i, sa druge strane, prava na poštovanje privatnog života predviđenog članom 8. (vidi Hachette Filipacchi Associés protiv Francuske, broj 71111/01, stav 43, 14. jun 2007. godine, i MGN Limited protiv Ujedinjenog Kraljevstva, broj 39401/04, stav 142, 18. januar 2011. godine).

33. Kada domaći organi pristupe postizanju ravnoteže između ova dva prava u skladu sa kriterijumima utvrđenim u praksi Suda, Sud zahteva jake razloge da svoje mišljenje zameni mišljenjem domaćih sudova (vidi MGN Limited, citirana u gornjem tekstu, st. 150. i 155, i Palomo Sánchez i drugi protiv Španije [VV], br. 28955/06, 28957/06, 28959/06 i 28964/06, stav 57, ECHR 2011). Relevantni kriterijumi s tim u vezi su: (a) doprinos članka raspravi od opšteg interesa; (b) koliko je poznata ličnost o kojoj je reč i šta je predmet izveštavanja; (v) ponašanje osobe o kojoj je reč pre objavljivanja članka; (g) način pribavljanja informacija i njihova istinitost; (d) sadržaj, forma i posledice objavljivanja i (đ) ozbiljnost određene kazne (vidi Axel Springer AG, citirana u gornjem tekstu, st. 89–95, 7. februar 2012. godine).

34. Sud takođe podseća da se mora napraviti razlika između privatnih pojedinaca i lica koja postupaju u javnom kontekstu, kao što su političke ličnosti ili javne ličnosti. Shodno tome, dok privatni pojedinac nepoznat javnosti može tražiti posebnu zaštitu njegovog prava na privatni život, isto ne važi za javne ličnosti (vidi Minelli protiv Švajcarske (odluka), broj 14991/02, 14. jun 2005. godine, i Petrenco protiv Moldavije, broj 20928/05, stav 55, 30. mart 2010. godine) u vezi sa kojima su granice kritičkog komentara šire, pošto su one neizbežno i svesno izložene ispitivanju javnosti i zbog toga moraju da pokažu posebno visok nivo tolerancije (vidi Ayhan Erdoğan protiv Turske, broj 39656/03, stav 25, 13. januar 2009. godine, i Kuliś protiv Poljske, broj 15601/02, stav 47, 18. mart 2008. godine).

(ii) Primena ovih načela

35. Sud prvo konstatuje da je članak napisan u kontekstu stalne i u to vreme vruće javne rasprave o saradnji Republike Srbije sa MKSBJ – temi od velike važnosti za srpsko društvo. U vreme kada je članak objavljen postojalo je veliko neprijateljstvo prema gospođi Kandić u velikom delu srpske javnosti zbog njenih napora da obezbedi punu saradnju srpskih organa sa MKSBJ i njenih aktivnosti u vezi sa istragom zločina koje su počinile srpske snage za vreme oružanih sukoba u bivšoj Jugoslaviji. Izjave podnositeljke predstavke date su, prema tome, u kontekstu rasprave o pitanjima od javnog interesa.

36. Sud dalje primećuje da je podnositeljka predstavke novinar i da je u tom svojstvu njen zadatak bio da napiše članak o gospođi Kandić, dobro poznatoj aktivistkinji ljudskih prava i bez pogovora javnoj ličnosti. U tom članku ona je, između ostalog, napisala da su gospođu Kandić „[zvali] vešticom i prostitutkom”. Domaći sud je utvrdio da je ona prećutno potvrdila ove reči kao svoje time što ih nije stavila pod navodnike i osudio ju je za uvredu.

37. Iako su sporne reči uvredljive, Sud smatra da je iz formulacije rečenice jasno da je to kako drugi doživljavaju gospođu Kandić, a ne sama podnositeljka predstavke. Osim toga, podnositeljka predstavke je pred domaćim sudovima tvrdila da je sporne reči uzela iz drugog članka koji je napisao drugi novinar i objavio ga u drugom časopisu, što je zaista i utvrđeno u domaćem postupku i što je Vlada potvrdila (vidi st. 12. i 26. u gornjem tekstu). Prema tome, očigledno je, čak i bez navodnika, da to nije bilo lično mišljenje podnositeljke predstavke o gospođi Kandić, već da je ona samo prenosila kako drugi vide gospođu Kandić. Sud je već utvrdio da opšti zahtev za novinare da se sistematski i formalno distanciraju od sadržaja citata koji može uvrediti ili izazvati druge ili naneti štetu njihovom ugledu nije pomirljiv sa ulogom štampe da daje informacije o tekućim događajima, mišljenjima i idejama (vidi Thoma, citirana u gornjem tekstu, st. 63–65). Sud smatra da očevidno samo nepostojanje navodnika ne može da se smatra „posebno uverljivim razlozima” koji mogu opravdati određivanje kazne novinaru (vidi, uz odgovarajuće izmene, Thoma, citirana u gornjem tekstu, stav 64).

38. Štaviše, domaći sudovi nisu ni pokušali da naprave bilo kakvu ravnotežu između ugleda gospođe Kandić i slobode izražavanja podnositeljke predstavke i njene dužnosti, kao novinara, da saopšti informacije od opšteg interesa. Oni se, takođe, nisu uopšte pozvali na celokupan kontekst teksta i okolnosti pod kojima je napisan već su njihovi nalazi bili prilično ograničeni na činjenicu da sporne reči nisu stavljene pod navodnike. Takvo kratko i nerazrađeno obrazloženje je, po mišljenju Suda, samo po sebi problematično jer je svaku odbranu podnositeljke predstavke lišilo bilo kakvog praktičnog dejstva.

39. Sud ne može da prihvati tvrdnju Vlade da je podnositeljka predstavke, insinuacijama i umanjenjem činjenica, imala za cilj da opiše gospođu Kandić u negativnom svetlu. Podnositeljka predstavke je u svom članku jasno stavila do znanja da su mišljenja o gospođi Kandić podeljena, i da nude i pozitivne i negativne aspekte. U članku je, takođe, objavljeno da je gospođa Kandić dobila mnoge nagrade, od kojih su neke prestižne, kao i da je borac za istinu o ratnim zločinima i usamljeni glas razuma u Srbiji, što je takođe napisano bez navodnika, suprotno onome što je Vlada iznela.

40. Sud posebno smatra da se sporne reči ne mogu razumeti kao bezrazložan lični napad ili uvreda gospođe Kandić. One se nisu odnosile na njen privatni ili porodični život, već na to kako nju doživljavaju profesionalno. Gospođa Kandić, kao aktivista ljudskih prava, bila je javna ličnost, kao što je Vlada potvrdila. Stoga Sud smatra da se ona neizbežno i svesno izlagala oceni javnosti i da je, prema tome, trebalo da pokaže viši stepen tolerancije od običnog privatnog pojedinca.

41. Sud najzad podseća da su priroda i ozbiljnost određene kazne faktori koji se moraju uzeti u obzir pri oceni proporcionalnosti mešanja (vidi, na primer, Chauvy i drugi protiv Francuske, broj 64915/01, stav 78, ECHR 2004-VI). U ovom slučaju, domaći sudovi su utvrdili da je podnositeljka predstavke izvršila krivično delo uvrede i izrekli su joj sudsku opomenu, koja se može smatrati otežavajućom okolnošću, ako bi počinila još neko krivično delo (vidi stav 19. u gornjem tekstu). Sud ne može da prihvati argument Vlade da je kazna podnositeljke predstavke bila blaga. Po mišljenju Suda, ono što je bitno nije što je podnositeljka predstavke dobila „samo” sudsku opomenu, već što je uopšte osuđena za uvredu (vidi Lopes Gomes da Silva protiv Portugalije, broj 37698/97, stav 36, ECHR 2000-X). Bez obzira na ozbiljnost kazne koja će se verovatno odrediti, pribegavanje krivičnom gonjenju novinara za navodne uvrede, uz rizik od krivične osude i krivične kazne, za kritiku javne ličnosti na način koji se može smatrati lično uvredljivim, verovatno će zadržavati novinare da doprinose javnoj raspravi o pitanjima od životnog značaja za zajednicu (vidi stav 19. u gornjem tekstu; vidi, takođe, Bodrožić i Vujin protiv Srbije, broj 38435/05, stav 39, 23. jun 2009. godine, i Grebneva i Alisimchik protiv Rusije, broj 8918/05, stav 65, 22. novembar 2016. godine (još nije pravosnažna)).

42. Gore navedena razmatranja dovoljna su da omoguće Sudu da zaključi da je reakcija domaćih organa na članak podnositeljke predstavke i posebno na sporne reči bila neproporcionalna zakonitom cilju kome se teži, pa prema tome nije bila neophodna u demokratskom društvu, u smislu člana 10. stav 2 . Konvencije.

43. Prema tome, došlo je do povrede člana 10. Konvencije.

II. PRIMENA ČLANA 41. KONVENCIJE

44. Član 41. Konvencije propisuje:

„Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci.”

A. Šteta

45. Podnositeljka predstavke tražila je 20.000 evra (EUR) ukupno na ime materijalne i nematerijalne štete, iznoseći da je njena osuda bila faktor koji je doveo do otkaza u „Politici”.

46. Vlada je osporila zahtev podnositeljke predstavke kao preteran i neosnovan. Ona je posebno iznela da podnositeljka predstavke nije dala nikakav dokaz da je zaista otpuštena sa posla i da se, čak i u tom slučaju, navedena osuda odnosila na otkaz.

47. Sud ne vidi nikakvu uzročnu vezu između utvrđene povrede i navodne materijalne štete, posebno s obzirom na činjenicu da podnositeljka predstavke nije dostavila nikakav dokaz da je zaista otpuštena s posla i, ako je tako, da je to bilo zbog osude; on zbog toga odbacuje ovaj zahtev. U vezi sa nematerijalnom štetom, Sud joj dosuđuje EUR 500.

B. Troškovi

48. Podnositeljka predstavke tražila je naknadu troškova nastalih pred domaćim sudovima, u vrednosti koja je tada iznosila EUR 386 (vidi stav 15. u gornjem tekstu).

49. Vlada je osporila ovaj zahtev.

50. Prema praksi Suda, podnosilac predstavke ima pravo na naknadu troškova samo u onoj meri u kojoj je pokazano da su oni zaista i neophodno nastali i da su opravdanog iznosa. U ovom slučaju, na osnovu dokumenata koje poseduje i gore navedenih kriterijuma, Sud smatra da je opravdano da dosudi sumu od EUR 386 za troškove u domaćem postupku.

V. Zakonska kamata

51. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

IZ TIH RAZLOGA, SUD, JEDNOGLASNO,

1. Proglašava predstavku dopuštenom;

2. Utvrđuje da je došlo do povrede člana 10. Konvencije;

3. Utvrđuje

(a) da Tužena država treba da isplati podnositeljki predstavke, u roku od tri meseca od datuma kada presuda postane pravosnažna u skladu sa članom 44. stav 2. Konvencije, sledeće iznose, koji će se pretvoriti u valutu Tužene države, po kursu važećem na dan isplate:

(i) EUR 500 (pet stotina evra), zajedno sa porezom koji se može naplatiti, za nematerijalnu štetu;

(ii) EUR 386 (tri stotine osamdeset šest evra), zajedno sa svim porezom koji se može naplatiti podnositeljki predstavke, za troškove;

(b) da po isteku gore navedena tri meseca do isplate, treba platiti običnu kamatu na gore navedene iznose po stopi koja je jednaka najnižoj kamatnoj stopi Evropske centrale banke uz dodatak od tri procentna poena;

4. Odbija preostali deo zahteva podnosioca predstavke za pravično zadovoljenje.

Sastavljeno na engleskom jeziku i dostavljeno u pisanoj formi na dan 4. aprila 2017. godine, u skladu sa pravilom 77 st. 2. i 3. Poslovnika Suda.

 

Fatoş Aracı
Zamenik sekretara

 

Helena Jäderblom
Predsednik