Presuda Evropskog suda za ljudska prava

Presuda je objavljena u "Službenom glasniku RS", br. 110/2009 od 28.12.2009. godine

DRUGO ODELjENjE
PREDMET MOLNAR GABOR protiv SRBIJE
(Predstavka broj 22762/05)

PRESUDA

STRAZBUR
8. decembar 2009. godine

Ova presuda će postati pravosnažna u okolnostima predviđenim članom 44. stav 2. Konvencije. Moguće su redaktorske promene.

U predmetu Molnar Gabor protiv Srbije,

Evropski sud za ljudska prava (Drugo odeljenje) zasedajući u veću u čijem su sastavu bili:

Françoise Tulkens, predsednik,

Ireneu Cabral Barreto,

Vladimiro Zagrebelsky,

Danute Jočienè,

Dragoljub Popović,

Nona Tsotsoria,

Isil Karakas, sudije,

i Françoise Elens-Passos, zamenik sekretara Odeljenja,

posle većanja na zatvorenoj sednici održanoj 17. novembra 2009. godine,

izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (broj 22762/05), koju je Sudu podneo protiv državne zajednice Srbija i Crna Gora prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija"), u to vreme, državljanin državne zajednice Srbija i Crna Gora, g. Ištvan Molnar Gabor (u daljem tekstu: "Podnosilac predstavke"), dana 15. juna 2005. godine.

2. Od 3. juna 2006. godine, posle Deklaracije o nezavisnosti Crne Gore, Srbija je isključiva strana ugovornica u postupcima pred Sudom.

3. Podnosioca predstavke zastupala je gđa. A. Horvát, advokat iz Subotice. Vladu državne zajednice Srbija i Crna Gora, a kasnije, Vladu Srbije (u daljem tekstu: "Vlada") zastupao je njen zastupnik, g. S. Carić.

4. Podnosilac predstavke se žalio što Tužena država neprekidno odbija da oslobodi svu njegovu deviznu štednju, a posebno zbog neizvršenja pravosnažne presude donete u njegovu korist.

5. Dana 15. februara 2007. godine Predsednik Drugog odeljenja je odlučio da Vladu obavesti o predstavci. Primenjujući član 29. stav 3. Konvencije, takođe je odlučeno da se osnovanost i dopuštenost predstavke razmatraju istovremeno.

ČINjENICE

I. OKOLNOSTI PREDMETA

A. Relevantna pozadina predmeta podnosioca predstavke

6. Posle finansijske krize u bivšoj Socijalističkoj Federativnoj Republici Jugoslaviji, kao i propasti bankarskog sistema u Srbiji devedesetih godina, Tužena država je 1998. godine i 2002. godine usvojila posebne zakone kojim se odobrava da se ulozi u stranoj valuti u određenim bankama, uključujući i Vojvođansku banku, pretvore u javni dug. Ovim zakonima je utvrđena dinamika (2016. godina) i iznosi, uključujući i kamatu, koji će se vratiti bivšim štedišama banaka. Njima je, takođe, izričito predviđeno, inter alia, da se svi sudski postupci u vezi sa deviznom štednjom moraju obustaviti (za detalje o relevantnom domaćem pravu videti st. 20-27. u daljem tekstu).

B. Relevantne činjenice o predmetu podnosioca predstavke

7. Podnosilac predstavke je rođen 1926. godine i živi u Subotici, Srbija. On je penzioner i prima penziju u neto iznosu od približno 250 evra mesečno.

8. Činjenice predmeta, kako su ih strane dostavile, mogu se sumirati kako sledi.

9. U nekoliko navrata, podnosilac predstavke je uložio određeni iznos svoje devizne štednje kod subotičke filijale Vojvođanske banke, koja ima sedište u Novom Sadu.

10. Navedena banka je 1991. godine odbila da oslobodi sredstva podnosioca predstavke.

11. Podnosilac predstavke je 21. jula 1993. godine podneo građansku tužbu, tražeći da njegova devizna štednja bude oslobođena zajedno sa predviđenom kamatom.

12. Opštinski sud u Subotici je 27. septembra 1993. godine doneo delimičnu presudu u korist podnosioca predstavke i naložio banci da mu plati: (i) 15.584.41 nemačkih maraka (DEM) na ime devizne štednje, (ii) 37.460.000.00 jugoslovenskih dinara (JUD) na ime sudskih troškova,1 i (iii) pripadajuću kamatu na ovaj drugi iznos počev od 27. septembra 1993. godine.

13. Okružni sud u Subotici je 20. marta 1996. godine potvrdio ovu presudu, dodavši da tužena banka, takođe, treba da plati kamatu na iznos od DEM 15.584.41, koja je odobrena. Posebno je kamatu trebalo platiti počev od 1. januara 1993. godine, na osnovu kamate na štedne uloge po viđenju.

14. Vrhovni sud je 2. oktobra 1996. godine odbio reviziju tuženog i potvrdio presudu Okružnog suda.

15. Podnosilac predstavke je 24. aprila 2001. godine, odnosno 26. septembra 2001. godine podneo dva posebna predloga Opštinskom sudu u Subotici, tražeći izvršenje gore navedene presude isplatom na bankarski račun.

16. Opštinski sud je 2. aprila 2002. godine odbio ove predloge, navodeći da, prema relevantnom domaćem zakonu, svi sudski izvršni postupci radi naplate devizne štednje, moraju da se obustave.

17. Banka je 30. marta 2004. godine potvrdila da je devizna štednja podnosioca predstavke pretvorena u javni dug u iznosu od 8.740,18 evra.

18. Počev od 1. marta 2007. godine dug prema podnosiocu predstavke je iznosio još 6.652 evra, a u međuvremenu je, u nekoliko rata i po raznim osnovama, isplaćen u ukupnom iznosu od 2.088,18 evra.

19. U spisu predmeta nema informacija da li je podnosilac predstavke posle toga primio neku isplatu.

__________

1 U tom trenutku Srbija je trpela rekordnu inflaciju.

II. RELEVANTNO DOMAĆE PRAVO

A. Zakon o izmirenju obaveza po osnovu devizne štednje građana (objavljen u "Službenom listu Savezne Republike Jugoslavije" - Službeni list SRJ - br. 59/98, 44/99 i 53/01)

20. Članovi 1, 2, 3. i 4. bilo je predviđeno da sva devizna štednja uložena kod "ovlašćenih banaka" pre 18. marta 1995. godine, uključujući izričito i depozite kod banke u pitanju u predmetnom slučaju, postaje javni dug.

21. Prema članu 10, obaveza Države s tim u vezi bila bi u potpunosti izmirena do 2012. godine isplatom predviđenih iznosa, plus kamata, i prema određenoj dinamici.

22. Član 22. je predviđao da se, počev od stupanja na snagu ovog zakona (12. decembar 1998. godine), "svi sudski postupci u toku, uključujući i sudske postupke za izvršenje, radi naplate devizne štednje koju ovaj zakon obuhvata obustavljaju".

B. Zakon o regulisanju javnog duga Savezne Republike Jugoslavije po osnovu devizne štednje građana (objavljen u "Službenom listu SRJ", broj 36/02)

23. Ovaj zakon je stavio van snage gore navedeni zakon. Time on, međutim, izričito potvrđuje da su svi štedni ulozi ranije priznati kao takvi deo javnog duga (u ukupnom iznosu od 4.2 milijarde evra počev od 31. marta 2002. godine). On menja dinamiku izmirenja predmetnog duga (sa 2012. godine do 2016. godine) i predviđa izmenjene iznose, plus kamatu, koji se isplaćuju godišnje.

24. Prema članu 13, štediše banaka mogu koristiti svoje uloge pretvorene u obveznice Vlade da bi plaćali porez ili zapravo, prema čl. 12. i 14, pre navedenog vremenskog okvira, u određene svrhe, kao što je kupovina državne imovine, učešće u privatizaciji državnih preduzeća i banaka, kao i prema određenim uslovima i do predviđenog iznosa, za plaćanje lečenja, lekova i troškova sahrane.

25. U skladu sa čl. 10. i 11, bivše štediše banaka u pitanju mogu prodati navedene obveznice na berzi ili drugim bankama ili pojedincima. Ta prodaja je oslobođena svih poreza.

26. Član 36. ponovo potvrđuje da se "svi sudski postupci radi naplate devizne štednje obuhvaćene ovim zakonom, uključujući i sudske postupke radi izvršenja, obustavljaju".

27. Ovaj zakon je na snazi od 4. jula 2002. godine. On je kasnije dva puta izmenjen, ali se te izmene odnose na sporedna pitanja koja nemaju veze sa štedišama gore opisanog statusa.

 

V. Zakon o obligacionim odnosima (objavljen u "Službenom listu Socijalističke Federativne Republike Jugoslavije" - Službeni list SFRJ - br. 29/78, 39/85, 45/89, 57/89 i Službenom listu SRJ, broj 31/93)

28. Članovi 199. i 200. predviđaju, inter alia, da svako ko je pretrpeo strah, fizički bol ili duševnu patnju zbog kršenja "prava ličnosti" može, u zavisnosti od njihovog trajanja i jačine, tražiti finansijsku naknadu pred parničnim sudovima i, osim toga, tražiti i druge oblike naknade "koji su u stanju" da omoguće odgovarajuće nematerijalno zadovoljenje.

29. Član 379. stav 1. predviđa, inter alia, da sva potraživanja priznata pravosnažnom sudskom odlukom zastarevaju za deset godina, uključujući i potraživanja koja bi inače zastarila u kraćem periodu.

30. Član 360. stav 3. predviđa da sudovi ne uzimaju u obzir da li je dato potraživanje zastarelo, sem po posebnom prigovoru dužnika u tom smislu.

G. Zakon o visini stope zatezne kamate (objavljen u Službenom listu SRJ, broj 9/01)

31. Član 1. predviđa da se zatezna kamata isplaćuje od dana dospeća odobrenog novčanog potraživanja u JUD do datuma njegove isplate (što uključuje i potraživanja odobrena pravosnažnim sudskim odlukama).

32. Član 2. navodi da se kamata obračunava na osnovu mesečne stope rasta cena na malo plus još mesečna fiksna stopa od 0,5%.

PRAVO

I. NAVODNA POVREDA ČLANA 6. STAV KONVENCIJE I ČLANA 1. PROTOKOLA BROJ 1

33. Podnosilac predstavke se žalio zbog stalnog odbijanja Tužene države da odmah oslobodi njegovu deviznu štednju, kao i zbog neizvršenja pravosnažne presude donete u njegovu korist.

Sud smatra da ove pritužbe treba razmatrati prema članu 6. stav 1. Konvencije i članu 1. Protokola broj 1, koji u relevantnom delu, glasi kako sledi:

Član 6. stav 1.

"Svako, tokom odlučivanja o njegovim građanskim pravima i obavezama ..., ima pravo na pravičnu i javnu raspravu u razumnom roku pred nezavisnim i nepristrasnim sudom, obrazovanim na osnovu zakona."

Član 1. Protokola broj 1

"Svako fizičko i pravno lice ima pravo na neometano uživanje svoje imovine. Niko ne može biti lišen svoje imovine, osim u javnom interesu i pod uslovima predviđenim zakonom i opštim načelima međunarodnog prava.

Prethodne odredbe, međutim, ni na koji način ne utiču na pravo države da primenjuje zakone koje smatra potrebnim da bi regulisala korišćenje imovine u skladu s opštim interesima ili da bi obezbedila naplatu poreza ili drugih dažbina ili kazni."

A. Dopuštenost

1. Kompatibilnost

34. Vlada je primetila da su pravosnažna presuda u pitanju, kao i relevantno zakonodavstvo o deviznoj štednji, usvojeni pre nego što je Srbija ratifikovala Konvenciju i Protokol broj 1 uz nju. Prema tome, ona je zaključila da pritužbe podnosioca predstavke nisu kompatibilne ratione temporis sa predmetnim odredbama.

35. Podnosilac predstavke je ostao pri stavu da se njegova predstavka odnosi na situaciju koja traje.

36. Sud smatra da je pitanje koje je Vlada postavila tesno povezano sa osnovanošću pritužbi podnosioca predstavke, koje uključuju pitanja kao što su trajna priroda navodnih povreda i proporcionalnost dejstva interventnih zakona. Kao posledica toga, Sud združuje razmatranje ovog pitanja sa ocenom osnovanosti predstavke.

2. Iscrpljenje domaćih pravnih sredstava

37. Vlada je dalje iznela da, u vezi sa neizvršenjem, podnosilac predstavke nije iscrpeo sva delotvorna domaća pravna sredstva kako se to traži prema članu 35. stav 1 Konvencije. Na prvom mestu, trebalo je da traži izvršenje predmetne presude pre nego što je "Zakon od deviznoj štednji iz 1999. godine" stupio na snagu (videti st. 15, 16, 22. i 26. u gornjem tekstu). Drugo, pošto je tražio izvršenje prenosom sredstava na bankarski račun, on je kasnije propustio da traži alternativna sredstva izvršenja. Najzad, podnosilac predstavke nije pokrenuo poseban parnični postupak prema čl. 199. i 200. Zakona o obligacionim odnosima (videti stav 28. u gornjem tekstu).

38. Podnosilac predstavke je tvrdio da se pridržavao "zahteva iscrpljenja", dodavši da finansijski nije mogao da ranije pokrene postupak izvršenja.

39. U vezi sa podneskom Vlade da je podnosilac predstavke trebalo da podnese posebnu građansku tužbu, Sud podseća da je već utvrdio da je ovo konkretno sredstvo nedelotvorno u smislu člana 35. stav 1. Konvencije (videti, mutatis mutandis, preduzeće ZIT protiv Srbije, broj 37343/05, st. 45-47, 27. novembar 2007. godine). On ne vidi nijedan razlog da u konkretnom slučaju odstupi od ovog stava.

40. U vezi sa preostalim navodima Vlade, Sud primećuje da je podnosilac predstavke imao pravo da traži izvršenje presude o kojoj je reč u svakom trenutku u periodu od deset godina, što je konačno i učinio (videti st. 13-15, 29. i 30. u gornjem tekstu). Dalje, počev od 1998. godine izvršenje navedene presude je bilo sprečeno zakonom, čime je pitanje predloženih sredstava izvršenja postalo potpuno irelevantno. Prema tome, nijedno od ovih pravnih sredstava se ne može smatrati delotvornim, kako ga treba shvatiti prema članu 35. stav 1.

41. Proizlazi da se primedba Vlade mora odbiti u celini.

3. Zaključak

42. Sud smatra da pritužbe podnosioca predstavke nisu očigledno neosnovane u smislu značenja člana 35. stav 1. Konvencije. On dalje primećuje da nisu nedopuštene ni po kom drugom osnovu. Prema tome, one se moraju proglasiti dopuštenim.

B. Osnovanost

43. Vlada je tvrdila da je Država suočena sa finansijskom krizom velikog obima, koja potkopava same njene temelje (videti stav 23. u gornjem tekstu), i da u suštini nema izbora već da usvoji zakone koji imaju za cilj zaštitu javnog interesa. Ti zakoni, međutim, ne nameću podnosiocu preterani teret, koji ima pravo, kao i svaki drugi devizni štediša u njegovoj situaciji, na postepeni povraćaj svojih sredstava.

44. Podnosilac predstavke je ponovio svoje pritužbe.

45. Sud primećuje da član 6. stav 1. svima osigurava pravo na pritužbu u vezi sa građanskim pravima i obavezama pred sudom ili tribunalom. Na taj način otelotvoruje se "pravo na suđenje", u kome pravo na pristup sudu, naime pravo da se pokrene sudski postupak u parničnim stvarima, predstavlja jedan aspekt. Međutim, to bi pravo bilo iluzorno ako bi domaći pravni sistem Države ugovornice dozvoljavao da se pravosnažne, izvršne sudske odluke ne sprovode na štetu jedne strane. Izvršenje presude donete od strane nekog suda mora se, prema tome, smatrati sastavnim delom "suđenja" u svrhe člana 6 (videti Hornsby protiv Grčke, presuda od 19. marta 1997. godine, Izveštaji o presudama i odlukama 1997-II, str. 510, stav 40).

46. Sud dalje podseća da podnosilac predstavke može tvrditi da je došlo do povrede člana 1. Protokola broj 1. samo u onoj meri u kojoj se njegove pritužbe odnose na "imovinu" u smislu značenja te odredbe. "Imovina" može biti "postojeća imovina" ili sredstva, uključujući i potraživanja, u vezi sa kojima podnosilac predstavke može tvrditi da bar ima "opravdana očekivanja" (koja moraju biti konkretnije prirode od samo nade) koja će se ostvariti, naime da će steći delotvorno uživanje imovinskog prava (videti, inter alia, Gratzinger i Gratzingerova protiv Republike Češke(odluka) [VV], broj 39794/98, ECHR 2002-VII, stav 69, Kopecký protiv Slovačke [VV], broj 44912/98, stav 35, ECHR 2004-IX). Suprotno tome, nada da će se priznati imovinsko pravo koje je bilo nemoguće delotvorno ostvariti posle stupanja na snagu Protokola broj 1. u odnosu na Tuženu državu o kojoj je reč, ne može se smatrati "imovinom" u smislu člana 1. Protokola broj 1 (videti Gaćešaprotiv Hrvatske (odluka), broj 43389/02, 1. april 2008. godine).

47. Najzad, primećeno je da član 1. Protokola broj 1. zadržava za države pravo da usvoji one zakone, koje smatraju neophodnim da bi kontrolisale korišćenje imovine u skladu s opštim interesom. Da bi se sprovele ekonomske politike, zakonodavna tela moraju imati širok prostor za procenu i u vezi sa postojanjem nekog problema od javnog značaja kojim se jemče mere kontrole i u vezi s izborom detaljnih pravila za sprovođenje takvih mera. Sud će poštovati procenu zakonodavnog tela o tome šta je od opšteg interesa sem ako je ta procena očigledno bez opravdanog osnova (videti, u "kontekstu deviza", Trajkovski protiv Bivše Jugoslovenske Republike Makedonije (odluka), broj 53320/99, 7. mart 2002. godine, str. 12).

48. Ako se vratimo na predmetni slučaj, a imajući u vidu ova načela, Sud primećuje da od 3. marta 2004. godine, kada je Srbija ratifikovala Konvenciju i Protokol broj 1. uz nju, podnosilac predstavke jasno nije imao izvršni pravni naslov koji bi mu omogućio da traži sudsko izvršenje presude o njegovoj deviznoj štednji donete u njegovu korist, niti, zapravo, opravdana očekivanja prema domaćem pravu da bi na drugi način mogao da momentalno dobije svu svoju deviznu štednju.

49. Posebno, odredbe zakona navedenih u st. 22. i 26. u gornjem tekstu, tumačene zajedno, sprečile su izvršenje presude podnosioca predstavke počev od 12. decembra 1998. godine. Shodno tome, Sud smatra da je navedeno zakonodavstvo stavilo van snage dejstvo pravosnažne presude o kojoj je reč prilično pre nego što je Država ratifikovala Konvenciju. Prema tome, ne može se sada reći da je podnosilac predstavke imao trajno pravo na izvršenje koje je zahtevao.

50. Sud dalje utvrđuje da, s obzirom na strašnu realnost srpske privrede u relevantnom trenutku (videti stav 12, fusnota 1, i stav 23) i na široki prostor za procenu odobren državama u vezi sa pitanjima ekonomske politike, sporno zakonodavstvo, koje predviđa postepeni povraćaj sredstava o kojima je ovde reč (videti st. 23-27. u gornjem tekstu), postiglo je pravičnu ravnotežu između opšteg interesa zajednice i upornog legitimnog zahteva podnosioca predstavke za svojom prvobitnom štednjom, kao i imovinskih prava drugih lica u istoj situaciji kao što je on (videti, mutatis mutandis, Trajkovski protiv Bivše Jugoslovenske Republike Makedonije, citiran u gornjem tekstu, str. 12-14).

51. U takvim okolnostima Sud smatra da nije došlo do povrede člana 6. stav 1. Konvencije ni člana 1. Protokola broj 1.

 

IZ TIH RAZLOGA, SUD

1. Proglašava predstavku dopuštenom, jednoglasno,

2. Utvrđuje sa 4 prema 3 glasa da nije došlo do povrede člana 6. stav 1. Konvencije,

3. Utvrđuje sa 4 prema 3 glasa da nije došlo do povrede člana 1. Protokola broj 1.

Sastavljeno na engleskom i dostavljeno u pisanoj formi 8. decembra 2009. godine, prema Pravilu 77. st. 2. i 3. Poslovnika Suda.

Françoise Elens-Passos
Zamenik sekretara Odeljenja

Françoise Tulkens
Predsednik

 

 

U skladu sa članom 45. stav 2. Konvencije i Pravilom 74. stav 2. Poslovnika Suda, zajedničko izdvojeno mišljenje sudija Tulkens, Popović i Karakas, priloženo je uz ovu presudu.

 

ZAJEDNIČKO IZDVOJENO MIŠLjENjE SUDIJA TULKENS, POPOVIĆ I KARAKAS

Sa velikim žaljenjem nismo mogli da sledimo većinu naših kolega u ovom slučaju, iz sledećih razloga.

U ovom slučaju Tužena država nije izvršila pravosnažnu presudu donetu u korist podnosioca predstavke. Mi smo mišljenja da razlog na koji se Država pozvala za takvo mešanje u pravo pojedinca nije prihvatljiv. Država ne može da navodi nedostatak sredstava kao izgovor za nepoštovanje duga prema presudi. Mi priznajemo da se zakašnjenje u izvršenju presude može opravdati u određenim okolnostima, ali zakašnjenje ne može biti takvo da ugrožava suštinu prava zaštićenog prema članu 6.1 Konvencije (videti Burdov protiv Rusije, ECHR 2002-III, stav 35 i Immobiliare Saffi protiv Italije [VV] ECHR 1999-V stav 74).

Takođe bismo želeli da istaknemo činjenicu da je situacija podnosioca predstavke u ovom predmetu značajno drugačija od pretpostavljene većine drugih štediša, čiji su štedni ulozi, takođe, pretvoreni u javni dug, a koji nikada nisu dobili pravosnažnu presudu kojom se nalaže oslobađanje njihovih uloga. Zbog toga smatramo da je bilo neopravdano da se državni organi umešaju u izvršenje pravosnažne presude donete na domaćem nivou, iako je to učinjeno na način dozvoljen prema relevantnim domaćim zakonima. Iz tog razloga zaključujemo da je ugroženo pravo na pristup sudu zaštićeno članom 6. Konvencije (videti Jeličić protiv Bosne i Hercegovine, ECHR 2006 - st. 38-46).

Naš je zaključak da nemogućnost izvršenja pravosnažne presude u pitanju predstavlja mešanje u pravo na mirno uživanje imovine, kako je utvrđeno prvom rečenicom prvog stava člana 1. Prvog protokola (videti Burdov, stav 40. i Jeličić, st. 47-49).

U vezi sa primedbom Tužene vlade na nadležnost Suda ratione temporis, mi mislimo da sve činjenice spadaju u nadležnost Suda ako su samo produžeci već postojeće situacije u trenutku kada država članica ratifikuje Konvenciju (videti Yagci i Sargin protiv Turske, presude i odluke 1995, A 319, stav 40, Almeida Garret, Mascarenhas Falcao i drugi protiv Portugala, ECHR 2000-I stav 43). Takođe, trebalo bi primetiti da podnosilac predstavke u predmetnom slučaju nije bio u mogućnosti da se njegova presuda zakonski izvrši još od 1998. godine, što traje do danas.

Na kraju, iako to nije ništa manje važno, smatramo da je neophodno da se naglasi razlog održavanja doslednosti sudske prakse Suda. Mi smatramo da je presuda u predmetu Jeličić obavezujuća u ovom slučaju kao glavni precedent. Iako Sud može odstupiti od svojih prethodnih presuda, Sud na to ima pravo samo "ako je ubeđen da postoje ubedljivi razlozi da to učini." (videti Cossey protiv Ujedinjenog Kraljevstva, Presude i odluke 1990, A 184 stav 35, Chapman protiv Ujedinjenog Kraljevstva, ECHR 2002-I stav 70, Christine Goodwin protiv Ujedinjenog Kraljevstva, ECHR 2002-I stav 74, Mamatkulov i Askarov protiv Turske, ECHR 2005 - stav 121). U ovoj presudi ne možemo da nađemo nijedno pozivanje na ubedljive razloge zbog kojih su naše kolege odstupile od prethodne presude Suda u predmetu koji je bio identičan ovom predmetu.