Presuda Evropskog suda za ljudska prava

Presuda je objavljena u "Službenom glasniku RS", br. 111/2007 od 4.12.2007. godine.

"SAVET EVROPE
EVROPSKI SUD ZA LjUDSKA PRAVA

DRUGO ODELjENjE
PREDMET LEPOJIĆ protiv SRBIJE
(Predstavka br. 13909/05)

PRESUDA

STRAZBUR
6. novembar 2007. godine

Ova presuda će postati pravosnažna u okolnostima predviđenim članom 44. stav 2. Konvencije. Moguće su redaktorske promene.

U predmetu Lepojić protiv Srbije, Evropski sud za ljudska prava (Drugo odeljenje) zasedajući u veću u čijem su sastavu bili:

gđa F. TULKENS, predsednik (F. Tulkens),
g. A. B. BAKA (A. B. BAKA),
g. I. KABRAL BARETO (I. Cabral Barreto),
g. M. UGREKHELIDZE (M. UGREKHELIDZE),
g. V. ZAGREBELSKI (V. ZAGREBELSKY),
gđa A. MULARONI (M. MULARONI), sudije
g. M. KREĆA (M. KREĆA), ad hoc sudija
i gđa S. DOLE, (S. DOLLÉ), sekretara Odeljenja,

posle većanja na zatvorenoj sednici održanoj 2. oktobra 2007. godine, izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (broj 13909/05) protiv Državne zajednice Srbija i Crna Gora, koju je Sudu podneo po članu 34. Konvencije za zaštitu ljudskih prava i osnovnih sloboda (u daljem tekstu zvana "Konvencija") njen državljanin g. Zoran Lepojić (u daljem tekstu zvani "podnosilac predstavke"), dana 6. aprila 2005. godine. Od 3. juna 2006. godine Srbija je sledbenik Državne zajednice Srbija i Crna Gora kao Visoka strana ugovornica po Konvenciji (videti stav 38. u daljem tekstu).

2. Podnosioca predstavke, kome je pružena pravna pomoć, pred Sudom je zastupao Beogradski centar za ljudska prava, nevladina organizacija za ljudska prava koja se nalazi u Srbiji. Vladu Državne zajednice Srbija i Crna Gora a, kasnije, Vladu Srbije (u daljem tekstu zvana "Vlada") zastupao je njen zastupnik, g. S. Carić.

3. Podnosilac predstavke se žalio da je pretrpeo povredu njegovog prava na slobodu izražavanja zbog krivične osude i kasnije presude parničnog suda, kojom mu je naloženo da plati naknadu zbog istog objavljenog članka.

4. Dana 12. januara 2006. godine Sud je odlučio da Vladu obavesti o predstavci. Primenjujući član 29. stav 3. Konvencije, takođe je rešeno da se donese odluka da se osnovanost predstavke razmatra zajedno sa njenom prihvatljivošću.

ČINjENICE

I. OKOLNOSTI SLUČAJA

5. Podnosilac predstavke je rođen 1975. godine i trenutno živi u Babušnici. Dana 25. aprila 2005. godine zvanično je registrovan kao nezaposlen od strane nadležnih državnih organa.

A. Članak i postupak koji je usledio

6. Podnosilac predstavke je bio predsednik ogranka Demohrišćanske stranke Srbije i član Glavnog odbora iste političke partije.

7. U avgustu 2002. godine, u toku izborne kampanje, članak koji je napisao podnosilac predstavke pod naslovom Nasilnički predsednik, pojavio se u izdanju br. 1, na strani 10, lista pod naslovom Narodne lužničke novine. U relevantnom delu, ovaj deo glasi kako sledi:

"Građani opštine Babušnica već duže vreme nemaju predsednika Skupštine opštine, jer je doskorašnji predsednik [P. J.] isključen iz stranke JUL [politička partija] i time mu je po sili zakona prestao mandat ... i pored zvaničnog mišljenja Ministarstva pravde i lokalne samouprave da ne može da obavlja funkciju predsednika SO Babušnica u skladu sa Zakonom o lokalnoj samoupravi ... [P. J.] ... smatra da nije greh da još bude ...[na ovoj funkciji] ... jer je ... neophodan za ... dalji razvoj i prosperitet ... [opštine] ...

Zašto se [P. J.] na silu gura da statira predsednika SO Babušnica, pritom praveći zakonske prestupe koji imaju težinu krivičnog dela ... Možda mu treba funkcija predsednika SO da njome brani svoj lični integritet, koji mu je ozbiljno ugrožen krivičnim prijavama koje su podnešene protiv njega, u kojima postoji indicija da je zloupotrebom službenog položaja kao direktor državnog preduzeća Lisca sebi pribavio enormnu materijalnu korist? ... [P. J.] ... je dobro poznato da ... [kao bivši predsednik opštine] ... će njegova pozicija direktora Lisce, u kojoj se sumnja da je počinio određena krivična dela, biti takođe ozbiljno ugrožena. On shvata da ... [kao običan građanin] ... on više neće ... [imati bilo kakvu važnost] ... kod lokalnih [šefova policije i drugih] ...

Tako, .......u svojoj julovskoj euforiji, pod sloganom "para vrti gde burgija neće", zarad svoje lične egzistencije, [P. J.] sumanuto troši novac građana opštine na ... sponzorstva ... [i] ... gala ručkove ... neshvativši da mu je vreme isteklo i da mu je mesto na političkom smetlištu ..."

8. Kao odgovor na objavljivanje ovog članka, dana 12. septembra 2002. godine predsednik opštine je podneo privatnu krivičnu tužbu protiv podnosioca predstavke kod Opštinskog suda u Babušnici (u daljem tekstu zvani "Opštinski sud").

9. Dana 11. juna 2003. godine Opštinski sud je utvrdio da je podnosilac predstavke kriv za klevetu i naložio mu da plati kaznu u iznosu od 15.000 dinara ("RSD") plus RSD 11.000 za troškove, što je tada bilo jednako vrednosti od oko 400 evra ("EUR") ukupno. Kazna je, međutim, uslovna i neće biti sprovedena ukoliko podnosilac predstavke ne učini neko drugo krivično delo u roku od godinu dana od kada presuda postane pravosnažna.

10. U izreci presude utvrđeno je da samo sledeći tekst predstavlja klevetu, naime da je "netačan" i da je, kao takav, "štetan za čast i ugled" predsednika opštine (g. P. J.):

"Tako, ... u svojoj julovskoj eurofiji, pod sloganom ’para vrti gde burgija neće’, zarad svoje lične egzistencije, [P. J.] sumanuto troši novac građana opštine na ... sponzorstva ... [i] ... gala ručkove ..."

11. U obrazloženju, sud je objasnio da podnosilac predstavke nije dokazao istinitost ove izjave ili da je čak imao opravdanu osnovu da veruje da je istinita. Dalje, smatralo se da se upotreba izraza "sumanuto" odnosila na mentalnu bolest predsednika opštine. Sud je zbog toga utvrdio da namera podnosioca predstavke nije da obavesti javnost već da omalovaži predsednika opštine. U zaključku, on je primetio da političari imaju posebnu obavezu da komuniciraju jedni sa drugim i sa javnošću na odgovarajući način i naglasio da uslovna kazna treba da "poučno utiče na optuženog kako bi se izbeglo vršenje ... sličnih krivičnih dela u budućnosti.

12. Što se tiče ostalog dela spornog članka, međutim, sud je presudio da nije napisan sa namerom da se predsednik opštine ponizi i da je stoga bio zakonit način izražavanja nečijeg političkog mišljenja, u skladu sa članom 96. Krivičnog zakonika (videti stav 27. u daljem tekstu).

13. Dana 8. oktobra 2004. godine Okružni sud u Pirotu (u daljem tekstu "Okružni sud") je potvrdio presudu Opštinskog suda po žalbi čime je ona postala pravosnažna. Okružni sud je u potpunosti usvojio razloge koje je izneo Opštinski sud i dodao da se, ispod članka o kome je reč, nalazilo samo ime i prezime podnosioca predstavke bez ikakve naznake da ga je napisao predsednik lokalnog ogranka Demohrišćanske stranke Srbije.

14. Dana 8. februara 2005. godine predsednik opštine je podneo posebnu građansku tužbu za naknadu štete Opštinskom sudu, tvrdeći da je pretrpeo mentalnu patnju kao posledicu objavljivanja spornog članka. Predsednik opštine je tražio RSD 500.000 na ime naknade, što je tada bilo jednako vrednosti od oko 6.252 evra.

15. Dana 18. marta 2005. godine Opštinski sud je delimično presudio u korist predsednika opštine i naložio podnosiocu predstavke da plati RSD 120.000 na ime naknade, zajedno sa zakonskom kamatom plus troškove u iznosu od RSD 39.000, što je tada bilo jednako vrednosti od oko 1.970 evra ukupno.

16. Tvrdnja podnosioca predstavke da je predsednik opštine, kao izabrani političar, morao da prihvati kritiku i pokaže veći stepen tolerancije je odbijena, kao i njegovo pozivanje na relevantne međunarodne standarde (videti stav 39. u daljem tekstu). Pri tome, Opštinski sud je našao: (i) da je podnosilac predstavke već osuđen za klevetu u okviru krivičnog postupka, (ii) da se predsednik opštine može kritikovati, ali da ta kritika mora da bude "konstruktivna, argumentovana i u okviru pristojnosti", (iii) da, u svakom slučaju, kritika ne može da se sastoji od netačnih izjava koje "duboko vređaju" nečiju "čast, ugled i dostojanstvo", i (iv) da čast, ugled i dostojanstvo predsednika opštine, kao izabranog funkcionera i direktora veoma uspešnog lokalnog preduzeća, "ima više značaja od ... [časti, ugleda i dostojanstva] ... običnog građanina".

17. Dana 24. maja 2005. godine Okružni sud je odbio žalbu podnosioca predstavke, izuzev u delu koji se odnosi na troškove, koji su smanjeni na RSD 24.200,00 što je tada bilo jednako vrednosti od oko 295 evra. Ovaj sud je dalje primetio da se podnosilac predstavke oslonio na, inter alia, član 10. Konvencije, ali je zatim nastavio ponavljanjem, u suštini, detaljne izreke Opštinskog suda, kao što je opisano u gornjem tekstu. Najzad, Okružni sud je dodao da se, kao i u prethodnom krivičnom postupku, ispod objavljenog članka nalazilo samo ime i prezime podnosioca predstavke i nikakva oznaka da ga je napisao predsednik lokalnog ogranka Demohrišćanske stranke Srbije. U svakom slučaju, izjave koje je dao podnosilac predstavke su bile netačne, a njegova namera je bila da omalovaži predsednika opštine, a ne da obavesti javnost ili skrene pažnju vlasti "na njihove obaveze". Izgleda da naknada kao i troškovi koji su dosuđeni još nisu plaćeni.

B. Dodatne činjenice koje se tiču lista

18. Na strani 1 se nalazila izjava g. M. L., u to vreme kandidata na predsedničkim izborima koga je podržavao jedan broj koalicionih političkih partija, uključujući i Demokratsku stranku i Demohrišćansku stranku Srbije. Na strani 1 se takođe nalazila kratka biografija g. M. L.

19. Na strani 2 se nalazila molba Demokratske stranke. Ona je pozivala javnost da podrži list koji je bio potreban, inter alia, da se protivi ličnoj promociji predsednika opštine u drugim lokalnim štampanim medijima.

20. Na strani 5 se nalazilo otvoreno pismo, upućeno policijskom odeljenju u Babušnici, koje je potpisao podnosilac predstavke u svojstvu predsednika opštinskog ogranka Demohrišćanske stranke Srbije.

21. Na strani 6 su se nalazile fotografije i slogani kampanje u ime podrške g. M. L.

22. Na većini ostalih strana takođe su se nalazili članci koji se tiču raznih političkih pitanja, a sam list je deljen besplatno.

V. Ostale relevantne činjenice

23. Dana 23. maja 2002. godine Ministarstvo pravde i lokalne samouprave obavestilo je opštinu Babušnica da se, u skladu sa relevantnim zakonodavstvom, odbornički mandat mora prekinuti ako je odbornik o kome je reč izbačen iz političke partije na čijoj listi je izabran. Ministarstvo je objasnilo da iste odredbe treba takođe primeniti i u slučaju predsednika opštine.

24. Dana 16. septembra 2002. godine, u dopisu dostavljenom podnosiocu predstavke, Ministarstvo unutrašnjih poslova je navelo da su, od 1996. godine, pregledali određeni broj pritužbi u kojima se navodi da je predsednik opštine zloupotrebio svoja ovlašćenja direktora državnog preduzeća pod nazivom Lisca. Preduzeta je takođe i dodatna istraga kao odgovor na krivične prijave koje je podnela finansijska policija, a izveštaji po svakoj od njih su zatim prosleđeni nadležnom javnom tužiocu.

25. Dana 18. decembra 2002. godine Kancelarija javnog tužioca Republike Srbije dostavila je dopis političkoj partiji podnosioca predstavke. U njemu je navela da je 2000. godine, 2001. godine i 2002. godine podneto nekoliko krivičnih prijava protiv predsednika opštine, a sve su se odnosile na Liscu. One koje su podnete Kancelariji okružnog javnog tužioca u Pirotu policija i dalje istražuje dok je Kancelarija opštinskog javnog tužioca u Babušnici, koja je prvobitno odbila krivičnu prijavu, takođe naknadno odlučila da ponovo pokrene istragu o ponašanju predsednika opštine.

26. Najzad, dana 19. juna 2003. godine Ministarstvo unutrašnjih poslova je obavestilo političku partiju podnosioca predstavke da su sve svoje nalaze koji se tiču Lisce dostavili Kancelariji okružnog javnog tužioca u Pirotu.

II. RELEVANTNO DOMAĆE PRAVO I PRAKSA

A. Krivični zakon Republike Srbije (objavljen u Službenom glasniku Socijalističke Republike Srbije - Sl. glasnik SRS - br. 26/77, 28/77, 43/77, 20/79, 24/84, 39/86, 51/87, 6/89, 42/89 i 21/90, kao i u Službenom glasniku Republike Srbije - Sl. glasnik - br. 16/90, 49/92, 23/93, 67/93, 47/94, 17/95, 44/98, 10/02, 11/02 i 80/02)

27. Relevantne odredbe ovog zakona glase kako sledi:

Član 92.

"Ko za drugog iznosi ili pronosi štogod neistinito što može škoditi njegovoj časti i ugledu, kazniće se novčanom kaznom ili zatvorom do šest meseci.

Ako je delo opisano u [gornjem] stavu učinjeno putem štampe, radija, televizije ... [ili drugih sredstava javnog informisanja] ... ili na javnom skupu, učinilac će se kazniti zatvorom do jedne godine.

Ako okrivljeni dokaže istinitost svog tvrđenja ili ako dokaže da je imao osnovanog razloga da poveruje u istinitost onoga što je iznosio ili pronosio neće se kazniti za klevetu, ali se može kazniti za uvredu ... ili prebacivanje za počinjeno krivično delo ...

Ko za drugog lažno iznosi ili pronosi da je učinio krivično delo za koje se goni po službenoj dužnosti kazniće se za klevetu iako je imao osnovanog razloga da poveruje u istinitost onog što je iznosio ili pronosio, ukoliko iznošenje ili pronošenje nije učinjeno pod uslovima iz člana 96. stav 2. ovog zakona. Istinitost činjenice da je neko učinio krivično delo za koje se goni po službenoj dužnosti može se dokazati samo pravosnažnom presudom, a drugim dokaznim sredstvima samo ako gonjenje ili suđenje nije moguće ili nije dozvoljeno."

Član 96. stavovi 1. i 2.

"Neće se kazniti ko se uvredljivo izrazi o drugome u naučnom, književnom ili umetničkom delu, ozbiljnoj kritici, vršenju službene dužnosti, novinarskog poziva, političke ili druge društvene delatnosti, odbrani nekog prava ili pri zaštiti opravdanih interesa, ako iz načina izražavanja ili drugih okolnosti proizilazi da to nije učinjeno u nameri omalovažavanja.

U slučajevima iz gornjeg teksta, ... [tuženi] ... se neće kazniti ko za drugog iznosi ili pronosi da je učinio krivično delo za koje se goni po službenoj dužnosti iako ne postoji pravosnažna presuda ... ako dokaže da je imao osnovanog razloga da poveruje u istinitost ... [tih tvrdnji] ..."

B. Krivični zakon Savezne Republike Jugoslavije (objavljen u Službenom listu Socijalističke Savezne Republike Jugoslavije - Sl. list SSRJ - br. 44/76, 36/77, 34/84, 37/84, 74/87, 57/89, 3/90, 38/90, 45/90 i 54/90, kao i u Službenom listu Savezne Republike Jugoslavije - Sl. list SRJ - br. 35/92, 37/93, 24/94 i 61/01)

28. Relevantne odredbe ovog zakona glase kako sledi:

Član 39. stavovi 3. i 4.

"Ako se novčana kazna ne može naplatiti, sud će je izvršiti tako što će za svakih 200 dinara novčane kazne odrediti jedan dan zatvora, s tim da zatvor ne može biti duži od šest meseci.

Ako osuđeni isplati samo deo novčane kazne, ostatak će se srazmerno pretvoriti u zatvor, a ako osuđeni [naknadno] isplati ostatak novčane kazne, izvršenje zatvora će se obustaviti."

Član 51.

"... Svrha uslovne osude ... je da se kazna ... za manje društveno opasna dela ne primeni..., kad ... se može očekivati da će upozorenje uz pretnju kazne (uslovna osuda) ... biti [dovoljno da se utiče na učinioca] ... da više ne vrši krivična dela."

Član 52. stav 1.

"Uslovnom osudom sud učiniocu krivičnog dela utvrđuje kaznu i istovremeno određuje da se ona neće izvršiti ako osuđeni ne počini drugo krivično delo za ... [određeno] vreme koje ne može biti kraće od jedne ni duže od pet godina (vreme proveranja) ..."

Član 53. stav 4.

"Pri odlučivanju da li će izreći uslovnu osudu, sud će, vodeći računa o svrsi uslovne osude, posebno uzeti u obzir ličnost učinioca, njegov raniji život, njegovo ponašanje posle izvršenog krivičnog dela."

Član 54. stavovi 1. i 2.

"Sud će opozvati uslovnu osudu ako osuđeni u vreme proveravanja učini jedno ili više krivičnih dela za koja je izrečena kazna zatvora od dve godine ili u dužem trajanju.

Ako, u vreme proveravanja, osuđeni učini jedno ili više krivičnih dela za koja je izrečena kazna zatvora manja od dve godine ili novčana kazna, sud će, pošto oceni sve okolnosti ... uključujući posebno srodnost učinjenih krivičnih dela ... odlučiti da li će opozvati uslovnu osudu..."

Član 93. stav 2.

"Uslovna osuda briše se iz kaznene evidencije posle jedne godine od kad je proteklo vreme proveravanja ako za to vreme osuđeni ne učini novo krivično delo."

Član 94. stav 3.

"Kad je osuda brisana, podaci o toj osudi mogu se ... davati ... [samo] ... sudovima, javnom tužilaštvu i organima unutrašnjih poslova u vezi sa krivičnim postupkom koji se vodi protiv lica ... [o kome je reč] ..."

V. Zakon o krivičnom postupku (objavljen u Službenom listu SRJ br. 70/01 i 68/02)

29. Član 3. stav 1. štiti pravo optuženog na pretpostavku nevinosti dok se krivica ne dokaže pravosnažnom sudskom odlukom.

30. Članom 419. predviđeno je, inter alia, da nadležni javni tužilac "može" podneti zahtev za zaštitu zakonitosti protiv "pravosnažne sudske odluke", u ime ili protiv optuženog, ako je povređeno relevantno materijalno ili procesno pravo.

31. Na osnovu gore navedenog zahteva, prema čl. 420, 425. i 426, Vrhovni sud može potvrditi ili preinačiti optužbu o kojoj je reč. On takođe može ukinuti spornu presudu, u celini ili delimično, i naložiti ponovno suđenje kod nižih sudova. Ako Vrhovni sud, međutim, nađe da je došlo do povrede zakona u korist tuženog, on će jedino imati ovlašćenje da to konstatuje, ali će presuda i dalje ostati pravosnažna.

G. Zakon o obligacionim odnosima (objavljen u Sl. listu SSRJ br. 29/78, 39/85, 45/89 i 57/89 kao i u Sl. listu SRJ br. 31/93)

32. Prema čl. 199. i 200. Zakona o obligacionim odnosima, inter alia, svako ko je pretrpeo duševnu patnju kao posledicu kršenja njegovog ili njenog "prava ličnosti" može, u zavisnosti od njihovog trajanja i jačine, podneti tužbu kod parničnih sudova radi novčane naknade, i, sem toga, tražiti druge vrste naknade "koje bi mogle" obezbediti odgovarajuće nematerijalno zadovoljenje.

D. Zakon o parničnom postupku iz 1977. godine (objavljen u Službenom listu Socijalističke Federativne Republike Jugoslavije - Sl. list SFRJ - br. 4/77, 36/77, 6/80, 36/80, 43/82, 72/82, 69/82, 58/84, 74/87, 57/89, 20/90, 27/90 i 35/91, kao i u Službenom listu SRJ - br. 27/92, 31/93, 24/94, 12/98, 15/98 i 3/02)

33. Članovi 35-40. predviđali su opšta pravila o sredstvima za utvrđivanje vrednosti tužbe u parničnom postupku.

34. Član 382. stav 2. predviđao je, posebno, da revizija "nije dopuštena" u sporovima za materijalnu naknadu gde "vrednost dela pravosnažne presude koja se osporava" ne "prelazi 300.000 ... dinara ...".

35. U skladu sa čl. 383. i 394-397, inter alia, Vrhovni sud je mogao, ako je prihvatio reviziju koju je podnela jedna od strana o kojima je reč, preinačiti spornu presudu ili je ukinuti i naložiti ponovno suđenje kod nižih sudova.

Đ. Zakon o parničnom postupku iz 2004. godine (objavljen u Sl. glasniku RS br. 125/04)

36. Član 13. predviđa da je parnični sud vezan pravosnažnom presudom krivičnog suda za izvršeno krivično delo kao i u pogledu krivične odgovornosti osuđenog lica.

37. Ovaj zakon je stupio na snagu 23. februara 2005. godine, čime je ukinut Zakon o parničnom postupku iz 1977. godine. Član 491. stav 4. Zakona o parničnom postupku iz 2004. godine, međutim, navodi da se revizija razmatra u skladu sa relevantnim odredbama Zakona o parničnom postupku iz 1977. godine kad god je postupak u pitanju pokrenut pre 23. februara 2005. godine.

E. Sud Srbije i Crne Gore i status Državne zajednice Srbija i Crna Gora

38. Relevantne odredbe koje se tiču Suda Srbije i Crne Gore i statusa Državne zajednice Srbija i Crna Gora navedene su u presudi Matijašević protiv Srbije (br. 23037/04, stavovi 12, 13. i 16-25, 19. septembar 2006. godine).

III. RELEVANTNI MEĐUNARODNI STANDARDI I MIŠLjENjA NA KOJA SE POZIVAO PODNOSILAC PREDSTAVKE

A. Deklaracija o slobodi političke rasprave u sredstvima javnog informisanja, koju je usvojio Savet ministara Saveta Evrope dana 12. februara 2004. godine na 872. sastanku zamenika ministara

39. Relevantne odredbe ove deklaracije glase kako sledi:

III. Javna rasprava i ispitivanje političkih ličnosti

"Političke ličnosti su odlučile da apeluju na poverenje javnosti i prihvatile da budu izložene javnoj političkoj raspravi, pa su stoga predmet detaljnog javnog ispitivanja i potencijalno snažne i jake javne kritike, načina na koji su obavljale ili obavljaju svoje funkcije putem sredstava javnog informisanja."

VI. Ugled političkih ličnosti i funkcionera

"Političke ličnosti ne bi trebalo da uživaju veću zaštitu svog ugleda i drugih prava nego ostali pojedinci, pa stoga ozbiljne sankcije ne bi trebalo izricati po domaćem zakonu protiv sredstava javnog informisanja kada ona kritikuju političke ličnosti. Ovo načelo se takođe primenjuje na funkcionere. Odstupanja su dozvoljena samo kada su strogo neophodna kako bi se funkcionerima omogućilo da pravilno vrše svoje funkcije."

B. Zaključna zapažanja Komiteta za ljudska prava Ujedinjenih nacija: Srbija i Crna Gora, 12. avgust 2004. godine, CCPR/CO/81/SEMO

40. Stav 22. ovih Zapažanja glasi kako sledi:

"Komitet je zabrinut zbog velikog broja postupaka pokrenutih protiv novinara za prekršaje u sredstvima javnog informisanja, posebno onih koji su rezultat tužbi koje su podnele političke ličnosti koje smatraju da su predmet klevete zbog svojih funkcija.

Država, u primeni zakona o kleveti, treba da uzme u obzir, sa jedne strane načelo da su granice prihvatljive kritike za javne ličnosti šire nego za privatna lica, a sa druge strane odredbe ... koje ne dozvoljavaju ograničavanje slobode izražavanja u političke svrhe."

PRAVO

I. NAVODNA POVREDA ČLANA 10. KONVENCIJE

41. Podnosilac predstavke se žalio prema članu 10. zbog kršenja njegovog prava na slobodu izražavanja zbog krivične osude i kasnije parnične presude koja je doneta protiv njega u vezi sa istim objavljenim člankom.

42. Član 10. Konvencije, u relevantnom delu, glasi kako sledi:

"1. Svako ima pravo na slobodu izražavanja. Ovo pravo uključuje slobodu posedovanja sopstvenog mišljenja, primanja i saopštavanja informacija i ideja bez mešanja javne vlasti i bez obzira na granice. Ovaj član ne sprečava države da zahtevaju dozvole za rad televizijskih, radio i bioskopskih preduzeća.

2. Pošto korišćenje ovih sloboda povlači za sobom dužnosti i odgovornosti, ono se može podvrgnuti formalnostima, uslovima, ograničenjima ili kaznama propisanim zakonom i neophodnim u demokratskom društvu .... radi zaštite ugleda ili prava drugih ..."

A. Prihvatljivost

1. Kompatibilnost ratione temporis

43. Vlada je tvrdila da su pritužbe podnosioca predstavke nekompatibilne sa odredbama Konvencije ratione temporis. Posebno, on je proglašen krivim a Opštinski sud ga je osudio dana 11. juna 2003. godine, dok je tužena država ratifikovala Konvenciju dana 3. marta 2004. godine. "Navodno mešanje" u slobodu izražavanja podnosioca predstavke je stoga nastalo pre ratifikacije Konvencije, dok su kasnije krivična i parnična presuda samo omogućile njegovo ostvarivanje posle toga (videti stavove 9, 13, 15 i 17 u gornjem tekstu).

44. Podnosilac predstavke je naveo da su njegove pritužbe u okviru nadležnosti Suda ratione temporis, jer do stvarnog mešanja u njegova prava nije došlo dana 11. juna 2003. godine, kada ga je prvobitno osudio Opštinski sud, već dana 8. oktobra 2004. godine, kada je Okružni sud potvrdio ovu presudu čime je ona postala i pravosnažna i zakonski obavezujuća. Tvrditi drugačije predstavljalo bi kršenje njegovog prava na pretpostavku nevinosti dok se ne dokaže da je kriv u skladu sa zakonom (videti stav 29. u gornjem tekstu). Najzad, što se tiče parničnog postupka, podnosilac predstavke je podsetio da je on vođen posle ratifikacije Konvencije od strane tužene države dana 3. marta 2004. godine.

45. Sud smatra da glavne činjenice ovog predmeta, naime mešanje tužene države u slobodu izražavanja podnosioca predstavke, leže u pravosnažnosti njegove krivične presude i u usvajanju pravosnažne parnične presude protiv njega, što se sve desilo posle ratifikacije. Zaista, tada je podnosilac predstavke postao zvanično obavezan da plati parničnu naknadu koja je dodeljena predsedniku opštine i obavezan da njegovu uslovnu krivičnu kaznu promeni u izvršnu novčanu kaznu (videti Zana protiv Turske, presuda od 25. novembra 1997. godine, Izveštaji o presudama i odlukama 1997-VII, stavovi 41. i 42. Videti takođe stavove 28. i 29. u gornjem tekstu). Pritužbe podnosioca predstavke se stoga ne mogu proglasiti nekompatibilnim ratione temporis prema članu 35. stav 3. Konvencije. Shodno tome, primedbe Vlade u vezi sa ovim se moraju odbiti.

2. Iscrpljenost domaćih pravnih sredstava

(a) Argumenti koje su iznele strane

46. Vlada je iznela da podnosilac predstavke nije iscrpeo sva raspoloživa i delotvorna domaća pravna sredstva. Na prvom mestu, što se tiče krivičnog postupka, on je propustio da urgira kod javnog tužioca da uloži zahtev za zaštitu zakonitosti (ZZZ) u njegovo ime (videti stavove 30. i 31. u gornjem tekstu). Drugo, što se tiče parničnog postupka, on nije izjavio reviziju (videti stavove 34. i 35. u gornjem tekstu). Konačno, podnosilac predstavke je propustio da podnese žalbu Sudu Srbije i Crne Gore (videti stav 38. u gornjem tekstu).

47. Podnosilac predstavke je tvrdio da sva gore navedena pravna sredstva nisu delotvorna, u smislu značenja utvrđene prakse Suda prema članu 35. stav 1. Konvencije. Posebno, nadležni javni tužilac je jedino mogao uložiti ZZZ, bez obzira na sve zvanične inicijative u tom smislu. Podnosilac predstavke stoga nije imao direktan pristup ovom pravnom putu naknade. Dalje, revizija takođe nije bila dostupna, pošto je pravosnažnom parničnom presudom podnosiocu predstavke naloženo da plati manje od RSD 300.000 na ime naknade. Najzad, podnosilac predstavke je tvrdio da je žalba Sudu Srbije i Crne Gore "potpuno nedelotvorna" i da je, kao takvu, nije potrebno iscrpeti.

48. Vlada je odgovorila da javni tužilac ne bi imao "potpuno diskreciono pravo" da li da uloži ZZZ u ime podnosioca predstavke. Naprotiv, on bi bio obavezan da to učini da je smatrao da je došlo do kršenja relevantnog domaćeg zakonodavstva ili Konvencije, koja je sastavni deo srpskog pravnog sistema. Vlada je takođe primetila da je vrednost parnične tužbe predsednika opštine RSD 500.000, zbog čega je podnosilac predstavke mogao i trebao da uloži reviziju kod Vrhovnog suda.

49. Podnosilac predstavke je naveo da nije odlučujuća vrednost prvobitnog zahteva predsednika opštine, već samo iznos koji je podnosiocu predstavke naložen za plaćanje (naime, RSD 120.000), kada je reč o dopuštenosti navedene revizije. On je takođe priznao da je ZZZ mogao da mu obezbedi delotvornu naknadu, ali je ponovo potvrdio da je bilo isključivo na javnom tužiocu da odluči da li da je prvo uloži.

50. Vlada je istakla da sama sumnja u delotvornost datog domaćeg pravnog sredstva ne može da oslobodi podnosioca predstavke od obaveze da mu teži prema članu 35. stav 1. Konvencije.

(b) Relevantna načela

51. Sud podseća da je, u skladu sa utvrđenom sudskom praksom, svrha pravila o unutrašnjim pravnim sredstvima u članu 35. stav 1. Konvencije to da se Visokim stranama ugovornicama pruži mogućnost da spreče ili isprave navodne povrede pre nego što se neko zbog njih obrati Sudu. Međutim, jedina pravna sredstva koje treba iscrpeti jesu ona koja su delotvorna. Obaveza je države kada tvrdi da pravna sredstva nisu iscrpljena, da uveri Sud da su ta sredstva delotvorna, da su i teorijski i praktično bila na raspolaganju u relevantnom vremenu (videti, između ostalog, presudu u predmetu Vernillo protiv Francuske, presuda od 20. februara 1991. godine, serija A, br. 198, str. 11-12, stav 27. i u predmetu Dalia protiv Francuske, presuda od 19. februara 1998. godine, Izveštaji 1998-1, str. 87-88, stav 38). Kada je uslov tog tereta dokazivanja ispunjen, podnosilac predstavke je dužan da dokaže da je pravno sredstvo na koje se država pozvala zapravo bilo iscrpljeno, ili da je zbog nekog razloga bilo neadekvatno ili nedelotvorno u konkretnim okolnostima predmeta, ili da su postojale posebne okolnosti koje su podnosioca odnosno podnositeljku predstavke oslobađale tog zahteva (videti predmet Dankevich protiv Ukrajine, br. 40679/98, stav 107, 29. april 2003. godine).

52. Sud naglašava da se prilikom primene ovog pravila mora posvetiti dužna pažnja kontekstu. Shodno tome, Sud priznaje da se član 35. stav 1. mora primenjivati uz izvestan stepen fleksibilnosti i bez prekomernog formalizma (videti predmet Akdivar i ostali protiv Turske, presuda od 16. septembra 1996. godine, Izveštaji 1996-4, str. 1211, stav 69).

53. Najzad, Sud podseća da delotvorno pravno sredstvo mora činiti deo uobičajenog procesa naknade i da ne može biti diskrecionog karaktera. Podnosilac predstavke prema tome mora biti u stanju da postupak pokrene direktno, a da ne mora da se oslanja na dobru volju državnog službenika (videti, mutatis mutandis, Malfatti protiv Republike Slovačke, br. 38855/97, odluka Komisije od 1. jula 1998. godine i V. S. protiv Republike Slovačke, br. 30894/96, odluka Komisije od 22. oktobra 1997. godine. Videti takođe X. protiv Irske, br. 9136/80, odluka Komisije od 10. jula 1981. godine, Odluke i izveštaji (DR). 26, str. 242).

(v) Ocena Suda

54. Sud nalazi da je jedino javni tužilac mogao uložiti ZZZ u ime podnosioca predstavke i, štaviše, da on ima potpuno diskreciono pravo da li da to učini ili ne. Dok je podnosilac predstavke mogao tražiti takvu meru, on svakako nema pravo po zakonu da lično koristi ovo pravno sredstvo (videti stav 30. u gornjem tekstu). ZZZ je stoga bio nedelotvoran u smislu člana 35. stav 1. Konvencije.

55. Dalje, bez obzira na suprotne tvrdnje Vlade, tekst člana 382. stav 2. Zakona o parničnom postupku iz 1977. godine je jasan: revizija nije bila dozvoljena u sporovima za materijalnu naknadu gde "vrednost pobijanog dela pravosnažne presude" "nije prelazila 300.000,00 dinara". Pošto je pravosnažnom presudom parničnog suda podnosiocu predstavke naloženo da plati RSD 120.000,00 to je upravo taj iznos koji bi se osporio (videti stav 34. u gornjem tekstu). Navedena revizija prema tome takođe nije bila dostupna podnosiocu predstavke u posebnim okolnostima ovog predmeta.

56. Najzad, što se tiče tvrdnje Vlade da je podnosilac predstavke trebalo da podnese žalbu Sudu Srbije i Crne Gore, Sud podseća da je on već utvrdio da ovo konkretno sredstvo nije bilo raspoloživo do 15. jula 2005. godine i da je, dalje, ostalo nedelotvorno do raspada Državne zajednice Srbija i Crna Gora (videti presudu Matijašević protiv Srbije, citiranu u prethodnom tekstu, stavovi 34-37). On ne nalazi razlog da odstupi od ovog stava u konkretnom predmetu i, prema tome, zaključuje da podnosilac predstavke nije bio obavezan da iscrpi ovaj konkretan pravni put naknade.

57. S obzirom na gore navedeno, Sud zaključuje da se pritužbe podnosioca predstavke ne mogu proglasiti neprihvatljivim zbog neiscrpljenja domaćih pravnih sredstava prema članu 35. stav 1. Konvencije. Shodno tome, Vladine primedbe u vezi sa ovim se moraju odbiti.

3. Zaključak

58. Sud smatra da pritužbe podnosioca predstavke nisu očigledno neosnovane u smislu značenja člana 35. stav 3. Konvencije i smatra da ne postoji nijedan drugi osnov da ih proglasi nedopuštenim. Pritužbe se stoga moraju proglasiti dopuštenim.

B. Osnovanost

1. Argumenti koje su iznele strane

59. Vlada je opširno potvrdila zaključke kao i mišljenja domaćih sudova i naglasila da su tvrdnje podnosioca predstavke pre činjenične tvrdnje, a ne vrednosni sudovi, koji nisu potkrepljeni relevantnim dokazima.

60. Vlada je istakla da predsednik opštine nikada nije osuđivan i da, zapravo, nije čak ni krivično gonjen uprkos činjenici da je protiv njega podneto nekoliko krivičnih prijava, da je kazna podnosioca predstavke minimalna, da predsednik opštine ima pravo na zaštitu ugleda, i kao privatno lice i kao javna ličnost, i, najzad, da je ishod kasnijeg parničnog postupka zasnovan na prethodnoj krivičnoj osudi podnosioca predstavke.

61. Vlada je stoga zaključila da je mešanje u slobodu izražavanja podnosioca predstavke "predviđeno zakonom", "neophodno u demokratskom društvu" i da je preduzeto radi zaštite "ugleda ili prava drugih".

62. Podnosilac predstavke je izneo da relevantna krivična i parnična presuda predstavljaju bez sumnje mešanje "od strane državnog organa" u njegovo pravo na slobodu izražavanja, kako je zajemčeno članom 10. Konvencije. Ovo mešanje, međutim, nije bilo "u skladu sa zakonom" pošto su domaći krivični sudovi odbili da tretiraju sve izjave podnosioca predstavke kao prihvatljivo izražavanje njegovog političkog mišljenja, a sama pravosnažna presuda parničnog suda je zasnovana na njegovoj krivičnoj osudi. Alternativno, međutim, podnosilac predstavke je tvrdio da je navedeno mešanje nesrazmerno.

63. On je stoga primetio da su svi sve njegove izjave jasno političke. Prvo, on je bio a i dalje je predsednik lokalnog ogranka Demohrišćanske stranke Srbije, kao i član njenog glavnog odbora. Drugo, sama publikacija je zvanični list lokalnog ogranka Demokratske stranke i svrha mu je bila da služi i promoviše aktivnosti ove partije i nekoliko drugih koalicionih političkih partija u predstojećim predsedničkim i opštinskim izborima. Treće, uprkos tome što ispod spornog članka nije bilo političke funkcije podnosioca predstavke, u drugim delovima lista je ona određeno navedena. Četvrto, bilo je "neverovatno" da se samo jedna od izjava podnosioca predstavke datih u istom članku može smatrati da je van oblasti političkog izražavanja.

64. Podnosilac predstavke je podsetio da je predsednik opštine funkcioner i politička ličnost i da, kao takav, mora da prihvati kritiku i pokaže veći stepen tolerancije. Argumente podnosioca predstavke po ovom pitanju domaći sudovi, međutim, nisu uzeli u obzir, i oni su konačno utvrdili potpuno suprotno.

65. Podnosilac predstavke je ostao pri stavu da njegova namera nije da kleveta predsednika opštine. Reč "sumanuto" nije upotrebljena kao pridev, da opiše mentalno stanje predsednika opštine, već kao prilog, da objasni način na koji je predsednik opštine trošio novac lokalnih poreskih obveznika. Drugim rečima, podnosilac predstavke nije tvrdio da je predsednik opštine umobolan već da sumanuto troši javni novac, na posebno štetan i neodgovoran način. Reč "sumanuto" je stoga bila izraz vrednosnog suda podnosioca predstavke i, kao takva, nije bila podložna dokazivanju.

66. Podnosilac predstavke je naveo da ima opravdan osnov da veruje da su njegove ostale izjave tačne. Posebno, predsednik opštine je bio pod stalnom policijskom istragom, a po domaćem zakonu ne postoji zahtev da se navodni prestup predsednika opštine dokazuje putem pravosnažne krivične osude.

67. Podnosilac predstavke je izneo da je ograničenje njegove slobode izražavanja bilo značajno. On je osuđen i kažnjen u okviru krivičnog predmeta, a u kasnijem parničnom postupku mu je naloženo da plati odštetu. Zaista, ono što je stvarno bilo važno nije što je njegova kazna bila uslovna već činjenica što je uopšte osuđen. Podnosilac predstavke je zbog toga žigosan kao krivično osuđivano lice, a sama uslovna osuda je mogla biti pretvorena u izvršnu kaznu u skladu sa relevantnim krivičnim zakonodavstvom.

68. Podnosilac predstavke je tvrdio da domaći sudovi jednostavno nisu pružili dovoljno razloga da opravdaju svoje odluke. Zaista, njihova zapažanja u smislu da političari imaju pravo na veću zaštitu časti i dostojanstva od običnih ljudi samo su pojačala povredu.

69. Najzad, podnosilac predstavke je naveo da, čak i pod pretpostavkom da je mešanje o kome je reč u skladu sa zakonom i preduzetim ostvarenjem legitimnog cilja, naime sa "zaštitom ugleda ili prava drugih", jasno je da ono nije neophodno u demokratskom društvu.

70. Vlada je ponovo potvrdila njene prethodne argumente i dodala da je list pokrivao razna lokalna pitanja, uključujući i ona koja se mogu opisati kao politička.

71. Čak i pod pretpostavkom, da su, međutim, izjave podnosioca pretstavke bile političke, ona ne može, sama po sebi opravdati njegov uvredljiv jezik, koji je jasno prešao granice slobodnog izražavanja. Zaista, čak i ako se prihvati kako podnosilac predstavke prevodi reč "sumanuto", predsednik opštine je bio optužen za posebno ozbiljan prestup, koji se svodi na krivična dela, a da odgovarajući dokaz nije ponuđen.

72. Najzad, Vlada je istakla da nedostatak političke funkcije podnosioca predstavke u njegovom potpisu ispod navedenog članka pokreće pitanja u smislu njegove skrivene motivacije, da nije bilo opravdanog osnova da podnosilac predstavke veruje da su njegove izjave tačne, i da, u svakom slučaju, pravosnažna presuda parničnog suda tek treba da se izvrši.

2. Relevantna načela

73. Kao što Sud često primećuje, sloboda izražavanja predviđena članom 10. predstavlja jedan od suštinskih temelja jednog demokratskog društva. Prema stavu 2, ona ne važi samo za "informacije" ili "ideje" koje se prihvataju ili smatraju uvredljivim, već i za ono što vređa, šokira ili uznemirava (videti, među mnogim drugim autoritetima, presudu Castells protiv Španije od 23. aprila 1992. godine, serija A br. 236, str. 22, stav 42, i presudu Vogt protiv Nemačke od 26. septembra 1995. godine, serija A br. 323, str. 25, stav 52).

74. Sud je takođe više puta potvrdio pravo da se saopštavaju, u dobroj nameri, informacije o pitanjima od javnog interesa, čak i kada to podrazumeva štetne izjave o pojedincima (videti, mutatis mutandis, Bladet Tromso i Stensaas protiv Norveške [VV], br. 21980/93, ECHR 1999-III), i naglasio da su granice prihvatljive kritike još uvek šire kada je cilj političar (videti Oberschlick protiv Austrije (br. 1), presuda od 23. maja 1991. godine, serija A br. 204, stav 59). Iako je dragocena za sve, sloboda izražavanja je posebno važna za političke stranke i njihove aktivne članove (videti Incal protiv Turske, presuda od 9. juna 1998. godine, Izveštaji 1998-IV, stav 46), kao i u toku izbornih kampanja kada bi trebalo dozvoliti da slobodno cirkulišu mišljenja i informacije svih vrsta (videti Bowman protiv Ujedinjenog Kraljevstva, presuda od 19. februara 1998. godine, Izveštaji 1998-I, stav 42).

75. Sud podseća da se takođe mora uzeti u obzir da li se sporni izrazi tiču nečijeg privatnog života ili nečijeg ponašanja u službenom svojstvu (videti Dalban protiv Rumunije [VV], br. 28114/95, stav 50, ECHR 1999-VI). Najzad, Sud primećuje da su priroda i oštrina određene kazne, kao i "važnost" i "valjanost" mišljenja nacionalnih sudova, pitanja od posebne težine prilikom utvrđivanja proprocionalnosti mešanja prema članu 10. stav 2. (videti Cumpana i Mazare protiv Rumunije [VV], br. 33348/96, stav 111, ECHR 2004, i Zana protiv Turske, citiran u gornjem tekstu, odnosno stav 51) i podseća da vlade uvek treba da pokažu suzdržanost u pribegavanju krivičnim kaznama, posebno gde postoje drugi raspoloživi načini naknade (videti Castells protiv Španije, citirana u gornjem tekstu, stav 46).

3. Ocena Suda

76. Pravosnažna krivična i parnična presuda o kojima je reč bez sumnje su predstavljale mešanje u pravo podnosioca predstavke na slobodu izražavanja. Uprkos suprotnim mišljenjima podnosioca predstavke, ovo mešanje je jasno bilo zasnovano na tumačenju dovoljno preciznog i predvidivog domaćeg zakonodavstva od strane domaćih sudova i, kao takvo, je bilo "predviđeno zakonom" u smislu člana 10. stav 2 (videti stavove 27. i 32. u gornjem tekstu), Najzad, navedene presude su usvojene u težnji ka legitimnom cilju, naime "radi zaštite ugleda" drugog lica. Ono što prema tome ostaje da se reši je da li su one "neophodne u demokratskom društvu", ili, drugim rečima, da li su krivična osuda i dodeljena naknada srazmerne legitimnom cilju kome se teži.

77. U tom smislu, Sud primećuje da je jasno da je podnosilac predstavke napisao sporni članak u toku postojeće izborne kampanje i u svojstvu političara, bez obzira na mišljenja Vlade koja se tiču specifičnosti njegovog potpisa (videti stav 72. i stavove 18-22. u gornjem tekstu). Meta kritike podnosioca predstavke je bio predsednik opštine, kao javna ličnost, a reč "sumanuto" očigledno nije upotrebljena da opiše njegovo mentalno stanje već da objasni način na koji je on navodno trošio novac lokalnih poreskih obveznika (videti stavove 10. i 56. u gornjem tekstu). Iako podnosilac predstavke nije mogao da dokaže pred domaćim sudovima da su njegove druge tvrdnje tačne, čak ni pod pretpostavkom da su sve izjave o činjenicama i da su, kao takve, podložne dokazu, on je jasno imao neki razlog da veruje da je predsednik opštine možda bio umešan u kriminalnu radnju i da je, takođe, njegov mandat nezakonit (videti stavove 23 - 26 u gornjem tekstu). U svakom slučaju, iako je članak podnosioca predstavke sadržavao određeni jak jezik, to nije bio proizvoljan lični napad i bio je usresređen na pitanja od javnog interesa, a ne na privatni život predsednika opštine, što proizlazi iz sadržaja članka, njegovog sveopšteg tona, kao i konteksta (videti stavove 7, 10. i 18-22. u gornjem tekstu). Najzad, mišljenja krivičnog i parničnog suda, pri donošenju presude protiv podnosioca predstavke, su stoga bila "relevantna" kada su utvrdila da je ugled predsednika opštine bio ugrožen. To, međutim, nije bilo "dovoljno", s obzirom na iznos naknade i troškove koji su dodeljeni (jednako približnoj vrednosti osam prosečnih mesečnih plata u Srbiji u relevantnom trenutku), kao i na uslovnu kaznu koja je, u određenim okolnostima, mogla biti ne samo opozvana, već takođe i preinačena u efektivnu zatvorsku kaznu (videti stavove 9. i 15. u gornjem tekstu. Videti takođe stav 28. u gornjem tekstu, posebno član 54, odnosno 39. koji su u njima citirani).

78. S obzirom na gore navedeno, a posebno imajući na umu ozbiljnost krivičnih kazni o kojima je reč, kao i dvosmisleno mišljenje domaćih sudova u smislu da čast, ugled i dostojanstvo predsednika opštine "imaju veću važnost od ... [časti, ugleda i dostojanstva] ... običnog građanina" (videti stavove 39, 75, odnosno 16. u gornjem tekstu), Sud smatra da mešanje o kojem je reč nije bilo neophodno u demokratskom društvu. Shodno tome, došlo je do povrede člana 10. Konvencije.

II. NAVODNA POVREDA ČLANA 6. KONVENCIJE

79. U svojoj inicijalnoj predstavci Sudu, podnosilac predstavke se takođe oslonio na član 6, ali mu je, pri tome, pritužba bila ista kao i ona već razmatrana prema članu 10. U stvari, pošto se nije pozvao ni na jedno određeno proceduralno pitanje, izgleda da je podnosilac predstavke smatrao da je došlo do "automatskog" kršenja njegovog prava na pravično suđenje na osnovu činjenice da je osuđen za klevetu i da mu je kasnije naloženo da plati štetu. S obzirom na njegovo mišljenje po pitanju člana 10, Sud proglašava ovu pritužbu prihvatljivom, ali smatra da ona ne zahteva posebno razmatranje po pitanju njene osnovanosti (videti, mutatis mutandis, Perna protiv Italije [VV], br. 48898/99, stavovi 33-34, ECHR 2003-V).

80. Dana 15. maja 2006. godine, po prvi put, podnosilac predstavke se takođe žalio na pristrasnost predsedavajućeg sudije Opštinskog suda u parničnom postupku. Sud, međutim, primećuje da je pravosnažna domaća odluka u ovom postupku doneta 24. maja 2005. godine i da je pritužba podnosioca predstavke data posle više od 6 meseci. Prema tome, ona je zastarela i, stoga, neprihvatljiva prema članu 35. stavovi 1. i 4. Konvencije.

III. PRIMENA ČLANA 41. KONVENCIJE

81. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

82. Podnosilac predstavke je tražio nematerijalnu naknadu po nahođenju Suda.

83. Vlada je osporila ovaj zahtev. Ona je, međutim, dodala da u slučaju da Sud utvrdi povredu Konvencije, svaka finansijska naknada koja se dodeli treba da bude dosledna praksi Suda u drugim sličnim predmetima.

84. Sud smatra da podnosilac predstavke mora da je pretrpeo nematerijalnu štetu kao posledicu kršenja njegove slobode izražavanja, zbog čega samo utvrđivanje povrede ne bi predstavljalo dovoljno pravično zadovoljenje u smislu člana 41.

85. S obzirom na prirodu povrede, dodeljene iznose u slučajevima koji se mogu porediti sa ovim (videti, mutatis mutandis, Dalban protiv Rumunije [VV], citiran u gornjem tekstu, stav 59) i na osnovu pravičnosti, kako se zahteva članom 41, Sud podnosiocu predstavke dodeljuje 3.000 evra u ovom delu.

B. Troškovi

86. Podnosilac predstavke je tražio 230 evra na ime troškova koje je imao kod domaćih sudova. On je objasnio da je to samo 50% onoga što bi lokalni advokat naplatio od njega, da ga je angažovao.

87. Podnosilac predstavke, koji je dobio pravnu pomoć od Saveta Evrope u vezi sa predstavljanjem svog predmeta, tražio je još 1.200 evra na ime troškova koje je imao kod ovog Suda. Za to je dostavio detaljnu specifikaciju.

88. Vlada je osporila oba zahteva. Posebno, što se prvog tiče, ona je primetila da podnosilac predstavke, pošto nije angažovao advokata, nije mogao imati troškove, dok su, što se tiče ovog drugog, troškovi koje je tražio preterani, posebno s obzirom na činjenicu da je podnosilac predstavke mogao slati svoje predstavke Sudu redovnom poštom, a ne putem usluga DHL službe.

89. Prema praksi Suda, podnosilac predstavke ima pravo na naknadu troškova samo u onoj meri u kojoj je pokazano da su oni zapravo i neophodno nastali i da su opravdani u pogledu iznosa (videti, na primer, Iatridis protiv Grčke (pravična naknada) [VV], br. 31107/96, stav 54, ECHR 2000-XI).

90. Pošto je razmotrio informacije koje poseduje, gore navedene kriterijume i podneske strana, Sud odbacuje zahtev podnosioca predstavke za isplatu troškova koje je navodno imao u krivičnom postupku. Međutim, on smatra da je razumno, s obzirom na iznos koji se dodeljuje u okviru programa pravne pomoći Saveta Evrope, da se podnosiocu predstavke dosudi dodatna suma od 250 evra na ime troškova kod ovog Suda.

V. Zatezna kamata

91. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

IZ GORE NAVEDENIH RAZLOGA, SUD

1. Proglašava jednoglasno pritužbe prema članu 10. i 6. Konvencije, koje se odnose na slobodu izražavanja podnosioca predstavke, prihvatljivim, a ostali deo predstavke neprihvatljivim,

2. Utvrđuje sa 5 glasova prema 2 da je došlo do povrede člana 10. Konvencije,

3. Utvrđuje jednoglasno da nije potrebno da se posebno razmatra pritužba po članu 6. Konvencije, koja se odnosi na slobodu izražavanja podnosioca predstavke.

4. Utvrđuje sa 5 glasova prema 2

(a) da tužena država treba da isplati podnosiocu predstavke, u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije, 3.000 evra (tri hiljade evra) na ime nematerijalne štete i 250 evra (dve stotine i pedeset evra) za troškove koje je imao kod ovog Suda, koje treba pretvoriti u nacionalnu valutu tužene države po kursu koji se primenjuje na dan isplate plus svaki porez koji se može platiti na ove iznose,

(b) da po isteku gore navedena tri meseca do isplate, treba platiti običnu kamatu na gore navedene iznose po stopi koja je jednaka najnižoj kamatnoj stopi Evropske centrale banke uz dodatak od tri procentna poena;

5. Odbija jednoglasno ostali deo zahteva podnosioca predstavke za pravično zadovoljenje.

Sastavljeno na engleskom jeziku i dostavljeno u pisanoj formi na dan 6. novembra 2007. godine u skladu sa pravilom 77. stavovi 2. i 3. Poslovnika Suda. 

S. Dole (S. DOLLÉ)
Sekretar

F. TULKENS (F. TULKENS)
Predsednik

 

U skladu sa članom 45. stav 2. Konvencije i pravilom 74. stav 2. Poslovnika Suda, sledeća mišljenja su data u prilogu ove presude:

(a) delimično izdvojeno mišljenje g. Zagrebelskog,

(b) delimično izdvojeno mišljenje g. Kreće.

F.T. (F.T.)

S.D. (S.D)

DELIMIČNO IZDVOJENO MIŠLjENjE SUDIJE ZAGREBELSKOG

Ne mogu da se pridružim većini u utvrđivanju povrede člana 10. Konvencije u ovom predmetu. Razlog mog izdvajanja odnosi se na sadržaj novinskog članka o kome je reč. Kao što je jasno pokazano u stavovima 10. i 11. presude, domaći sud je utvrdio da su klevetnički samo oni pasusi u kojima podnosilac predstavke piše da je predsednik opštine Babušnica potrošio "novac koji pripada građanima opštine", "za svoje egzistencijalne potrebe". Domaći sud je utvrdio da to nije tačno i da podnosilac predstavke nije dokazao da ima opravdani osnov da veruje da je to tačno.

Jasno mi je da se sudska praksa Suda po pitanju "vrednosnih sudova" ovde ne primenjuje i da Sud nema razloga da dovodi u pitanje zaključke domaćih sudova.

Dodao bih da su granice prihvatljive kritike svakako veoma široke kada je meta neka politička ličnost i priznajem da je to posebno tačno u vreme izborne kampanje. Ali, ovaj princip se ne može primeniti na netačne izjave o činjenicama. Štaviše, primećujem da je period jedne izborne kapanje veoma osetljiv, takođe i zbog toga što je obično nemoguće da žrtve klevete reaguju dovoljno brzo kako bi se delotvorno suprotstavile lažnim tvrdnjama.

Iz tih razloga ja sam mišljenja da domaće presude i kasnije krivične i parnične kazne nisu prekršile član 10. Konvencije.

 

DELIMIČNO IZDVOJENO MIŠLjENjE SUDIJE KREĆE

Veoma mi je žao što ne mogu da se pridružim zaključcima do kojih je došla većina u delu o osnovanosti ove presude i koristim pravo da iznesem razloge svog neslaganja.

Moj glas po pitanju prihvatljivosti pritužbe odražava priznavanje ograničene nadležnosti Veća u odnosu na utvrđenu jurisprudenciju Suda, mada on izgleda zakonski osetljiv što se tiče pristupa pravilu iscrpljenosti domaćih pravnih sredstava.

Pitanje delotvornosti domaćih pravnih sredstava: opšta zapažanja

1. Gledano ab intra, u svetlu sudske prakse Suda, standard delotvornosti utvrđen in casu čini se pravilnim.

Ako se, međutim, standard posmatra ab extra, uzimajući u obzir "opšte priznata načela međunarodnog prava" o kojima je reč u članu 35. stav 1. Konvencije kao i odgovarajuća pravna razmatranja, ovo pitanje nije lišeno pravnih poteškoća.

2. Pitanje je da li "opšte priznata načela međunarodnog prava" u vezi sa ovom stvari uopšte postoje.

Kao što John Dugard, specijalni izvestilac Komisije za međunarodno pravo smatra u svom Trećem izveštaju o diplomatskoj zaštiti, u delu koji se odnosi na domaća pravna sredstva.

"Član 22. nacrta članova o odgovornosti države .... zahteva iscrpljenje samo onih pravnih sredstava koja su "delotvorna". Iako je ovaj princip prihvaćen, njegova precizna definicija podleže raspravi..." (Treći izveštaj o diplomatskoj zaštiti, John Dugard, specijalni izvestilac, Generalna skupština UN, dok. A/CN.4/523, stav 23 - posebno istaknuto)

Član 14. nacrta članova predloženih u izveštaju, koji sumira sudske odluke, pravnu doktrinu, državnu praksu i kodifikaciju pravila o domaćim pravnim sredstvima, ističe tri standarda delotvornosti u smislu izuzetaka od opšteg načela da se lokalna pravna sredstva moraju iscrpeti:

"Domaća pravna sredstva ne moraju se iscrpeti kada su:

(a) domaća pravna sredstva:

- očigledno beskorisna (1. mogućnost),

- ne nude razumne izglede na uspeh (2. mogućnost),

- ne daju razumnu mogućnost delotvornog pravnog sredstva (3. mogućnost)."

Sudska praksa Suda je jasno naklonjena standardu "razumnog izgleda na uspeh" (videti, na primer, Retimag protiv Savezne Republike Nemačke, br. 712/60, odluka Komisije od 16. decembra 1961. godine, Godišnjak 4, str. 385 i str. 400 i X, Y i Z protiv Ujedinjenog Kraljevstva, br. 8022/77 i 8027/77, odluka Komisije od 8. decembra 1979. godine, Odluke i izveštaji 18, str. 66 i str. 74), koji je, u smislu izuzimanja od pravila iscprljenja svih domaćih pravnih sredstava, manje zahtevan od onog "očigledne beskorisnosti", koji zahteva "ne samo dokaz da ne postoji razuman izgled na uspeh domaćeg pravnog sredstva, već i da je očigledno i sasvim jasno da domaće pravno sredstvo neće biti uspešno" (treći izveštaj, citiran u gornjem tekstu, stav 31). Standard "razumne mogućnosti delotvornog pravnog sredstva" predstavlja srednje rešenje.

In concreto, interesantno je primetiti da "Svi imaju određenu podršku među vlastima" (isto, stav 20) kao i u sudskoj praksi međunarodnih sudova i tribunala (videti, inter alia, predmet Finnish Ships Arbitration (1934), 3 UNRIAA, str. 1504, zahtev Ambatilos (1956), str. 119-20, predmet Panevezys-Saldutiskis Railways, 1939, PCIJ, serija A/B, br. 76, str. 19 i predmet ELSI, Izveštaji ICJ 1989, str. 14 i str. 46-47).

Prema tome, izgleda da u međunarodnom pravu ne postoje opšte prihvaćena pravila koja se odnose na standard delotvornosti domaćeg pravnog sredstva u smislu "istinski jedinstvene prakse" koja izražava opšte priznanje da je obuhvaćena vladavina prava (predmet North Sea Continetal Shelf, Izveštaji ICJ 1989, stav 74).

Daleko od toga da je ovo pitanje nebitno, pošto član 35. stav 1. predviđa da "Sud može da se bavi ovim pitanjem samo pošto se iscrpe sva domaća pravna sredstva, prema opšte priznatim načelima međunarodnog prava" (posebno naglašeno).

3. Sudska praksa Suda razlaže standard delotvornosti u tri posebna uslova: raspoloživost u smislu pojedinačnog prava navodne žrtve, dovoljnost i delotvornost.

Osim tautološkog elementa ovog pristupa u prilog tome se može navesti nekoliko zapažanja.

Primo, s obzirom da se Konvencija i opšte priznata načela međunarodnog prava bave samo pitanjem delotvornosti domaćih pravnih sredstava, i imajući na umu prosto i prirodno značenje reči "delotvornost", proizlazi da takvo razlaganje može imati metodološko, ali ne i normativno značenje. Jer, ako "delotvornost" podrazumeva produktivnost, postizanje rezultata, onda je, očigledno, raspoloživost ili dostupnost samo jedan element delotvornosti kao takve. Štaviše, onaj element koji je u suštini ideja "delotvornosti" ima tehničko a ne bitno značenje, pošto domaće pravno sredstvo koje je raspoloživo u smislu pojedinačnog prava navodne žrtve ne mora biti delotvorno. Na primer, domaće pravno sredstvo može biti raspoloživo kao pojedinačno pravo, ali ne i delotvorno ako, na primer, sudovi tužene države nemaju nadležnost da pruže odgovarajuće pravno sredstvo navodnoj žrtvi.

Secundo, u sudskoj praksi Suda, međutim, raspoloživost domaćeg pravnog sredstva u smislu pojedinačnog prava navodne žrtve se, po pravilu, tretira kao poseban i autonoman zahtev delotvornosti. Takav pristup, opravdan sa tačke gledišta bržeg rešavanja predmeta dostavljenih Sudu radi rešavanja, može doći u sukob sa pravilnom primenom pravde u bitnom smislu. Izgleda da on nije u skladu sa tekstom člana 13. Konvencije i sa odgovarajućim pravnim razmatranjima koja iz njega prositiču.

Član 13. Konvencije predviđa "pravo na delotvorno pravno sredstvo". Shodno tome, kvalitet "delotvoran" je, na osnovu Konvencije, jedini autonomni uslov što se tiče domaćih pravnih sredstava. Naravno, razumljivo je da u tumačenju i primeni odredbe ad casum, Sud nije u poziciji da razmatra konstitutivne elemente, uključujući raspoloživost, u okviru delotvornosti kao normativnog zahteva. Ali, tretiranje raspoloživosti kao posebnog i nezavisnog zahteva je jedno, a utvrđivanje raspoloživosti u kontekstu konstitutivnih elemenata delotvornosti u celini je nešto drugo. Jer, nejasno je zašto bi odsustvo direktnog i pojedinačnog pristupa domaćim sudovima ipso facto i automatski diskvalifikovalo domaće pravno sredstvo kao delotvorno, ako postoji mogućnost indirektnog pristupa preko vlade, ili čak sudova, vlasti i kada je pravno sredstvo, kao takvo, suštinski sposobno da omogući naknadu.

Tertio, čak i u slučaju ab intra pristupa delotvornosti domaćih pravnih sredstava, raspoloživost u smislu pojedinačnog prava ne mora biti isključivog karaktera.

4. Izgleda da je tumačenje prema kome "pravilo iscrpljenja domaćih pravnih sredstava mora da se primenjuje sa određenim stepenom fleksibilnosti i bez preteranog formalizma" (videti, inter alia, Azinas protiv Kipra [VV], br. 56679/00, stav 38, ECHR 2004-III) poprimilo karakteristiku dobro utvrđenog principa u sudskoj praksi Suda.

Uopšteno rečeno, ovaj princip podrazumeva da se njegov efekat ogleda na dva načina. Sa jedne strane, što se tiče sudske prakse Suda, on treba da se odnosi na šire tumačenje mogućih izuzetaka od pravila iscrpljenja svih domaćih pravnih sredstava. S druge strane, on se odnosi na karakterizaciju kao delotvornih, u svrhe člana 13. i člana 35. stav 1. Konvencije, onih domaćih pravnih sredstava koja su predviđena u domaćem pravu visokih strana ugovornica koja, uprkos određenoj manjkavosti u odnosu na strogo tumačenje koje proizlazi iz sudske prakse Suda, mogu u suštini da obezbede delotvornu naknadu za navodnu povredu.

Ako pristup fleksibilnosti treba razumeti kao operativan samo u jednom pravcu - naime, šire tumačenje izuzetaka od pravila iscrpljenosti svih domaćih pravnih sredstava - onda zapažanje da je "Evropski sud protumačio pravilo iscrpljenosti na način koji pogoduje" navodnoj žrtvi (videti Droit européen et international des droits de l`homme, PUF, 2003. godina, str. 538) dobija dodatnu jačinu.

5. Priroda domaćih pravnih sredstava podržava takav pristup.

Domaća pravna sredstva su, po svojoj prirodi, proceduralna sredstva koja ne dotiču stvarno počinjeno kršenje Konvencije, bez ikakvog per se sudskog uticaja ni na postojanje nezakonitog dela ni na odgovornost koja iz njega proističe (videti, na primer, predmet Phosphates in Morocco, PCIJ, Serija A/B, br. 74, str. 28).

Funkcija domaćih pravnih sredstava je da dozvoli Viskoj strani ugovornici da se oslobodi svojih obaveza deljenjem pravde na svoj sopstveni način u kontekstu obaveza koje je prihvatila po Konvenciji. Visoka strana ugovornica to čini u okviru svog pravnog sistema kao sveukupnost pravila materijalnog i procesnog prava. Za razliku od pravila materijalnog i procesnog prava kojima je Visoka strana ugovornica vezana, u skladu sa njenim ustavnim rešenjem u vezi sa odnosom između međunarodnog i internog prava, da bi in foro domestico bili delotvorni, Konvencija nije utvrdila ni model ni vrstu postupaka dostupnih navodnoj žrtvi radi zaštite materijalnih prava i sloboda koje ona garantuje.

Shodno tome, pravo na domaća delotvorna sredstva treba tretirati kao jednu vrstu zatvorene pravne strukture u okviru domaćeg prava Visoke strane ugovornice, koje jedino podleže uslovu delotvornosti kako je utvrđen članom 35. Konvencije.

Posebna zapažanja koja se tiču zahteva za zaštitu zakonitosti

6. Što se tiče zahteva za zaštitu zakonitosti kao mogućeg pravnog sredstva, položaj većine se može sumirati na sledeći način. Pravno sredstvo je "nedelotvorno kako se razume prema članu 35. stav 1. Konvencije" pošto je javni tužilac imao "potpuno diskreciono pravo što se tiče toga da li "da dostavi zahtev, a podnosilac predstavke "nije imao nikakvo pravo po zakonu da lično koristi ovo pravno sredstvo" (videti stav 54. presude).

Zapravo, nedostatak direktne i lične dostupnosti ovog puta naknade se smatra njegovom nedelotvornošću. Takav pristup može izgledati nefleksibilan i opterećen preteranim formalizmom u okolnostima ovog predmeta.

Raspoloživost, kao relevantan, prvenstveno tehnički element delotvornosti, teško može biti njena zamena ili prihvatiti značenje delotvornosti u njenom punom obimu. Standard delotvornosti, pored tehničkog elementa raspoloživosti, takođe karakteristiše njegova materijalna sposobnost da omogući naknadu za navodne prekršaje. Pri utvrđivanju specifične težine ova dva elementa standarda delotvornosti, nejasno je zašto bi direktna raspoloživost a priori isključila moguću delotvornost posebnog pravnog sredstva, ako je to pravno sredstvo indirektno raspoloživo kroz zakonska dokumenta koja su u direktnoj vezi sa ili koja proističu iz postupaka navodne žrtve i odnose se na pravno sredstvo koje je materijalno sposobno da obezbedi naknadu. Za zahtev za zaštitu zakonitosti se teško može reći da mu nedostaje ova sposobnost ako, postupajući po zahtevu, Vrhovni sud može preinačiti "pravosnažnu sudsku odluku" ili je ukinuti u celini ili delimično.

Osnova za diskvalifikaciju jednog zahteva za zaštitu zakonitosti in casu utvrđena je u činjenici da je javni tužilac "imao potpuno diskreciono pravo" što se tiče toga da li da dostavi zahtev kada je to od njega tražio podnosilac predstavke (videti stav 54 presude), što izražava opštiji stav da "delotvorno pravno sredstvo ne može biti diskrecionog karaktera" (stav 53).

Činjenica je da javni tužilac nije, na osnovu zakona, vezan odgovarajućim zahtevom podnosioca predstavke i da se prema tome može reći da on ili ona poseduje diskrecionu moć. Ključno pitanje u konkretnom kontekstu izgleda, međutim, da je diskrecione prirode. In concreto, mi se ovde ne bavimo discretio generalis, već se pre bavimo discretio legalis u smislu diskrecionog prava ograničenog kogentnim pravnim razmatranjima. Iz zakona na snazi koji reguliše postupke javnog tužioca koji se odnose na zahtev za zaštitu zakonitosti. Renomirani komentatori smatraju da član 419. zahteva da javni tužilac mora da "dostavi (zahtev) ako će zahtev proizvesti promene praktičnog značaja u korist optuženog" (videti, na primer, Tihomir Vasiljević, Momčilo Grubač, Komentari Zakona o krivičnom postupku, str. 744). Shodno tome, izgleda da je zahtev za zaštitu zakonitosti obezbedio podnosiocu predstavke razumnu mogućnost da dobije delotvorno pravno sredstvo, imajući u vidu da, kako je istakao ser Gerald Fitzmaurice, "ono što mora biti razumna mogućnost je postojanje mogućeg delotvornog pravnog sredstva, i da sama činjenica da ne postoji razumna mogućnost podnosioca zahteva da dobije to pravno sredstvo ... ne predstavlja tip odsustva razumne mogućnosti koja će odbaciti pravilo domaćih pravnih sredstava" (G. Fitzmaurice, ’Hersch Lauterpacht - The Scholar as Judge’’ (1961), 37 BYIL, str. 1 i str. 60).

7. Pošto direktna raspoloživost domaćeg pravnog sredstva u smislu pojedinačnog prava podnosioca predstavke predstavlja samo jedan elemenat njene delotvornosti, izgleda neprikladno da se ona razmatra kao samodovoljna osnova za diskvalifikaciju konkretnog domaćeg pravnog sredstva kao nedelotvornog.

Raspoloživost, direktna ili indirektna, treba prvo da se proveri u širem okviru materijalnog svojstva pravnog sredstva da obezbeđuje odgovarajuću naknadu kao važan elemenat, mada to ne mora biti od odlučujuće važnosti u svakom pojedinačnom slučaju.

Suprotno tome, teško je preskočiti korak u smeru preteranog formalizma. U okolnostima koje okružuju predmet pri ruci, ovo se može prikazati na osnovu jedne hipoteze,

Ako je, prema zakonu tužene države, zahtev za zaštitu zakonitosti bio direktno dostupan podnosiocu predstavke, da li je on per se ugrozio materijalno svojstvo zahteva za zaštitu zakonitosti za obezbeđenje naknade ili je on, po tom pitanju, učinio da postojeća razumna mogućnost u tom smislu bude samo sigurnija?

Shodno tome, u svetlu ovih posebnih okolnosti, i imajući u vidu funkcije Suda (videti stav 8. u daljem tekstu), nije samo pravično već je i prihvatljivije sa tačke gledišta važnosti odgovora na pitanje delotvornosti određenog pravnog sredstva da pribegne ispitivanju delotvornosti na emperijskoj osnovi, kao što je naznačeno u reči sudija Veća Međunarodnog suda pravde u predmetu ELSI:

"... da bi međunarodni zahtev bio prihvatljiv, dovoljno je da je suština zahteva izneta pred nadležne tribunale i da se sledila u onoj meri u kojoj je to dozvoljeno prema lokalnom zakonu i postupcima, a bez uspeha." (Izveštaji ICJ 1989, str. 15. do 42, stav 50)

Ovaj pristup je takođe u skladu sa gramatičkim značenjem člana 35. stav 1, koji zahteva iscrpljenje "svih domaćih pravnih sredstava".

8. Na funkcionisanje principa fleksibilnosti u oba smera u posebnim okolnostima takođe ukazuju razmatranja pravičnosti na osnovu opšteg zakonskog i društvenog konteksta u kom se primenjuju ova pravna sredstva.

Tužena država spada u grupu Visokih strana ugovornica koje su se nedavno obavezale da in foro domestico ugrade korpus građanskih i političkih prava unetih u Konvenciju za zaštitu ljudskih prava i osnovnih sloboda i da se podvrgnu nadzoru od strane Evropskog suda za ljudska prava.

Za potpuno poštovanje ove obaveze bio je potreban određeni vremenski period čak i u slučaju prvobitnih Visokih strana ugovornica, koje su tradicionalno već bile upoznate sa konceptom i sa načinom pravnog razmišljanja, sem u slučaju Visokih strana ugovornica koje su se same nalazile u procesu radikalnih i sveobuhvatnih promena koje ne mogu sprovesti uno ictu i automatski. Zvanična obaveza na osnovu relevantnih instrumenata neophodno zahteva usvajanje odgovarajućih standarda pravnog rezonovanja u celoj strukturi Visoke strane ugovornice, uključujući i sudstvo. U tom smislu, uloga Suda može biti značajna. Funkcija Suda kao nadzornog sudskog organa ne treba da bude uspostavljena samo pri rešavanju konkretnih predmeta već i pri jačanju, kroz njegovo pravno rezonovanje, doslednog sprovođenja pravila materijalnog prava po Konvenciji od strane Visokih strana ugovornica.

Ova druga funkcija sudske prakse Suda može se posebno izraziti pravilnim tumačenjem delotvornih pravnih sredstava kao pravnog sredstva koje je najtešnje povezano sa dopunskom prirodom sudske prakse Suda. Sem toga, takav pristup bi imao pozitivan uticaj kao izraz poverenja u domaći pravni poredak u širokom okviru načela bona fidae.

Osnovanost predmeta

9. Kada je reč o slobodi političkog izražavanja, izgleda da je jasno da su standardi utvrđeni s tim u vezi izuzetak od opštih standarda koji se odnose na slobodu izražavanja, kako je definisano članom 10. Konvencije.

Položaj Suda s tim u vezi može se sumirati na sledeći način: granice dozvoljene kritike su šire u odnosu na političare nego u odnosu na privatna lica (videti Castells protiv Španije, presuda od 23. aprila 1992. godine, serija A, br. 236, stavovi 46-50. i Lopes gomes da Silva protiv Portugala, br. 37698/97, stavovi 34-36, ECHR 2000-X).

Izuzeci od pravila moraju se, prema opšte prihvaćenim pravilima, tumačiti restriktivno (exceptiones sunt strictissime interpretationis).

In concreto, dva elementa su bitna za utvrđivanje da li je tekst o kome je reč politički tekst koji promoviše političke vrednosti ili ideje prisutne u domaćem društvu ili su to uvredljive, klevetničke činjenične tvrdnje.

Članak u ovom konkretnom predmetu je umnogome ili preovlađujuće politički, i izražava političke ideje i vrednosti koje se odnose na političke trendove, prošle i buduće, u tuženoj državi. U tom smislu, on se može supsumirati, kao vrednosni sud, uz posebnu zaštitu političkog izražavanja.

U nekim delovima on, međutim, sadrži elemente faktičkih tvrdnji. U članku se kaže da je predsednik opštine "u duhu slogana "para vrti gde burgija neće"... nastavio gotovo sumanuto da troši novac koji pripada građanima opštine na ... sponzorstva ... [i] ... gala ručkove ..."

Odlučujuće pitanje nije da li je njegova trošenje "skoro sumanuto", već tvrdnja da je on "nastavio sa svojim skoro sumanutim trošenjem novca koji pripada građanima opštine ...", što je iste vrednosti kao krivica za zloupotrebu službenog položaja, krivičnog dela prema članu 242. Krivičnog zakonika Republike Srbije. Shodno tome, taj konkretan deo je zapravo uvredljiva, klevetnička optužba koja nema osnov u svetlu dostavljenih dokaza. Tvrdnja da je podnosilac predstavke imao opravdan osnov da veruje da je predsednik opštine počinio krivično delo zloupotrebe službenog položaja izgleda klimava, prvenstveno u svetlu činjenice da je podnosilac predstavke sam napisao krivičnu prijavu, i kao takva, u svetlu osnovnog načela dobre namere, ne može se uzeti kao opravdan osnov da se poveruje da je predsednik opštine možda bio umešan u krivičnu radnju.

Kao što je Sud naveo u Handyside protiv Ujedinjenog Kraljevstva (presuda od 7. decembra 1976. godine, serija A br. 24, stav 48): "... nemoguće je utvrditi .... jedinstven evropski koncept morala. Stav koji je zauzet [domaćim] zakonima u vezi sa zahtevima morala varira s vremena na vreme i od mesta do mesta ... Radi njihovog direktnog i neprestanog dodira sa vitalnim snagama njihovih zemalja, državni organi su u načelu u boljem položaju od međunarodnog sudije pri davanju mišljenja o tačnom sadržaju ovih zahteva."

10. Treba imati u vidu da su moralni standardi u patrijarhalnim, pretežno tradicionalnim zajednicama, što bez sumnje uključuje zajednicu u kojoj žive i rade predsednik opštine i podnosilac predstavke, specifične prirode.

Posebno značenje koje uvreda ima u patrijarhalnom društvu je verovatno najbolje opisao veliki pesnik Jovan Dučić u svom delu Blago cara Radovana:

"Čoveka više uvrede loše stvari koje se za njega kažu nego neko zlo koje mu se učini. Ljudi su skloni da zaborave lošu krv i lakše je izglade posle svađe ili neprijatnih radnji nego posle reči koje sadrže uvredu."

Variae

11. U delu (Ž) presude (Sud Srbije i Crne Gore i status Državne zajednice Srbija i Crna Gora" - videti stav 38) najveći deo se odnosi na relevantne odredbe presude ovog Suda u predmetu Matijašević protiv Srbije. Treba možda primetiti dve stvari, pošto ovim pozivanjem mišljenje Suda u drugom slučaju postaje automatski relevantno in casu.

Primo, pravno mišljenje Suda u delu presude Matijašević pod naslovom "VI. Sukcesija Srbije" i njegova primena na konkretan predmet izgleda pravno dvosmisleno i kontradiktorno samo po sebi u svetlu relevantnih pravila međunarodnog prava i zdravog razuma. Istina je, međutim, da ono proističe iz određene konfuzije u odnosu na izraze "država sledbenica" i "država koja ima kontinuitet" u okviru složenog pojma sukcesije.

Republika Srbija nije država sledbenica, ni jedan od sledbenika, ni "jedini sledbenik", u odnosu na Državnu zajednicu Srbija i Crna Gora. U svetlu relevantnih pravila međunarodnog prava, kao i Ustavne povelje Državne zajednice pod pokroviteljstvom Evropske unije, ona je država koja ima kontinuitet u odnosu na Državnu zajednicu Srbija i Crna Gora, njen pravni subjektivitet i kontinuitet u smislu međunarodnog subjektiviteta. U suprotnom, bilo bi pravno nemoguće razmatrati, kao što je navedeno u odluci koju je doneo Komitet ministara Saveta Evrope dana 14. juna 2006. godine, da je "(i) Srbija ... (nastavila) ... članstvo [Državne zajednice] Srbija i Crna Gora u Savetu Evrope sa važnošću od 3. juna 2006. godine i (ii) da je ostala strana u određenom broju konvencija Saveta Evrope koje je potpisala i ratifikovala bivša Državna zajednica Srbija i Crna Gora, uključujući i Konvenciju za zaštitu ljudskih prava i osnovnih sloboda" (videti predmet Matijašević, citiran u gornjem tekstu, stav 25).

Pravni položaj Srbije kao države koja ima kontinuitet pravnog subjektiviteta Državne zajednice Srbija i Crna Gora takođe su priznale institucije Ujedinjenih nacija (videti Predmet koji se odnosi na primenu Konvencije o sprečavanju i kažnjavanju zločina genocida, presuda, Izveštaji ICJ 2007, stavovi 67-79).

U suprotnom, automatski će iskrsnuti pitanje locus standi Srbije pred Sudom (uporediti sa Predmetom koji se odnosi na primenu Konvencije o sprečavanju i kažnjavanju zločina genocida, presuda, stavovi 67-79).

U suštini, dok se pojam "država sledbenica" tiče suvereniteta, pojam kontinuiteta tiče se međunarodnog pravnog subjektiviteta države pogođene teritorijalnim promenama.

Otuda, izrazu "jedina sledbenica" (videti Matijašević, citiran u gornjem tekstu, stav 24) nedostaje pravna suština u okviru prava sukcesije i, kao takav, on odražava davno napuštenu analogiju između sukcesije u smislu međunarodnog prava i sukcesije u domaćem pravu. On može imati samo činjeničnu važnost u smislu broja novih država ili država sledbenica koje su se pojavile u procesu sukcesije. To znači da je, u ovom konkretnom slučaju sukcesije, Republika Crna Gora "jedina sledbenica".

Secundo, zaključak da je, pošto je Crna Gora proglasila svoju nezavisnost, "entitet [Državna zajednica Srbija i Crna Gora] prestao da postoji, kao i sva njegova tela, uključujući i Sud Srbije i Crne Gore (isto, stav 36), je pravno teško održiv. U smislu pravnog subjektiviteta prethodna država - in concreto, Državna zajednica Srbija i Crna Gora - nastavlja da živi kroz državu koja ima kontinuitet - in concreto, Republiku Srbiju - koja je teritorijalno smanjena i, po pravilu, zadržava sve njene institucije kao i međunarodna prava i obaveze.

Da li će neke institucije prestati da postoje je pitanje u okviru isključivog ovlašćenja države koja ima kontinuitet, što će se utvrditi na osnovu njene sopstvene volje, bez obzira na međunarodno pravo. U okolnostima koje okružuju ovaj predmet, to dokazuje činjenica da je Sud Državne zajednice Srbija i Crna Gora prestao da postoji na osnovu Uredbe koja je izdata dana 8. juna 2006. godine (Službeni glasnik, br. 49/2006).