Presuda Evropskog suda za ljudska prava

Presuda je objavljena u "Službenom glasniku RS", br. 2/2015 od 9.1.2015. godine.

TREĆE ODELjENjE
PREDMET PETROVIĆ protiv SRBIJE
(Predstavka broj 40485/08)
PRESUDA
STRAZBUR
15. jul 2014. godine

 

Ova presuda će postati pravosnažna u okolnostima utvrđenim članom 44. stav 2. Konvencije. Ona može biti predmet redaktorskih izmena.

U predmetu Petrović protiv Srbije, Evropski sud za ljudska prava (Treće odeljenje), na zasedanju veća u sastavu:

 

Josep Casadevall, predsednik,
Alvina Gyulumyan,
Ján Šikuta,
Dragoljub Popović,
Johannes Silvis,
Valeriu Griţco,
Iulia Antoanella Motoc, sudije,
i Marialena Tsirli, zamenik sekretara Odeljenja,

Posle većanja na zatvorenoj sednici 24. juna 2014. godine, Donosi sledeću presudu, koja je usvojena tog datuma:

POSTUPAK

1. Predmet je formiran na osnovu predstavke (broj 40485/08) protiv Srbije koju je Sudu podneo prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija") srpska državljanka, gospođa Radmila Petrović (u daljem tekstu: "Podnositeljka predstavke"), 1. avgusta 2008. godine.

2. Podnositeljku predstavke kojoj je pružena pravna pomoć, zastupala je gospođa T. Drobnjak, advokat iz Beograda. Vladu Srbije (u daljem tekstu: "Vlada") zastupao je njen zastupnik gospodin S. Carić.

3. Podnositeljka predstavke je posebno tvrdila da nije sprovedena delotvorna istraga u vezi sa zlostavljanjem i smrću njenog sina.

4. Predstavka je prvobitno dodeljena Drugom odeljenju Suda (Pravilo 52 stav 1. Poslovnika Suda).

5. Delimičnom odlukom od 4. januara 2012. godine, Sud je odlučio da Vladu obavesti o pritužbi na propust države da sprovede delotvornu istragu i proglasio preostali deo predstavke nedopuštenim.

6. Sud je 1. februara 2014. godine promenio sastav svojih veća (Pravilo 25 stav 1.). Ovaj predmet je stoga dodeljen Trećem odeljenju u novom sastavu (Pravilo 52 stav 1.).

ČINjENICE

I. OKOLNOSTI PREDMETA

7. Podnositeljka predstavke je rođena 1950. godine i živi u Beogradu. Sin podnositeljke predstavke, gospodin Dejan Petrović, koji je rođen 1973. godine, preminuo je 15. februara 2002. godine u bolnici, mesec dana pošto je saopšteno da je pao kroz prozor policijske stanice u Beogradu.

A. Događaji oko smrti gospodina Dejana Petrovića

8. Oko 20.30 časova 16. januara 2002. godine gospodina Dejana Petrovića je uhapsio OUP Vračar - SUP Beograd pod sumnjom da je ranije te večeri nekoj ženi oteo torbu i zadržan je preko noći u policiji. Gospodin Dejan Petrović, koji je tada imao dvadeset devet godina, bio je očigledno poznat policiji navodno kao narkoman i zbog ranije umešanosti u slične događaje.

9. Prema policijskim izveštajima, sledećeg jutra u 8.30 časova gospodina Dejana Petrovića ispitivala su tri policajca, D. K., S. K. i N. K. Gospodin Dejan Petrović je navodno priznao da je izvršio pljačku i da je izvesnu novčanu sumu (oko 20.000 srpskih dinara (RSD)) sakrio kod kuće. Posle neuspešnog pretresa stana porodice Petrović tog jutra, policajci su napustili njihovu kuću zajedno sa gospodinom Petrovićem koji je imao lisice na rukama.

10. Podnositeljka predstavke je tvrdila da je njen sin bio vidno uznemiren i veoma bled, a usta su mu bila žućkasta. Na izlazu se okrenuo i rekao joj "zovi advokata, nisam ništa učinio, oni će me ubiti".

11. Prema izveštaju o tom događaju od 17. januara 2002. godine koji je sastavio major M. M., starešina policajaca, gospodin Dejan Petrović je oko 10.30 pre podne vraćen sa lisicama na rukama u kancelariju broj 24 na drugom spratu policijske stanice Vračar radi daljeg ispitivanja. Kada su ulazili u kancelariju, dok je D. K. prilazio svom stolu, S. K. stajao, a N. K. zatvarala vrata kancelarije, gospodin Dejan Petrović je iznenada potrčao napred, prvo udario glavom u zatvoreni prozor, polomivši staklo, i iskočio u dvorište. Nijedan policajac nije mogao da ga spreči. Policajci su istrčali u dvorište, a pošto je gospodin Dejan Petrović pokazivao neke znake da je još živ, oni su mu skinuli lisice, a druge kolege su pozvale hitnu pomoć.

12. Oko podne, policija je obavestila porodicu podnositeljke predstavke da je gospodin Dejan Petrović skočio sa drugog sprata policijskih prostorija i da je odveden u Urgentni centar Kliničkog centra Srbije u Beogradu.

13. Po dolasku u Urgentni centar, podnositeljka predstavke i njen suprug (otac gospodina Dejana Petrovića) obavešteni su da je oko 11.10 časova u bolnicu primljen neidentifikovan i ozbiljno povređen pacijent koji je skočio sa drugog sprata jedne zgrade. On je bio u komatoznom stanju, sa prelomom levih rebara i butne kosti i kontuzijom i hematomom jetre, i da je podvrgnut operaciji koja može da traje nekoliko sati.

14. Dok je hirurška intervencija bila u toku, suprug podnositeljke predstavke je otišao u prostorije policijske stanice Vračar. Posle uviđaja (videti st. 18-19. u daljem tekstu), pokazano mu je mesto nesreće. Podnositeljka predstavke je tvrdila da je njen suprug, kao i neka sredstva informisanja, prvobitno obavešten da je njihov sin, koji je imao lisice na rukama i zimsku jaknu, bio sam u kancelariji kada je iskočio kroz prozor, a da im je kasnije rečeno da je njihov sin skočio u prisustvu trojice policajaca.

15. Gospodin Dejan Petrović je u bolnici bio u komatoznom stanju, osim između 26. i 28. januara 2002. godine, kada je pokazivao neke znake svesti i pomeranja.

16. Prema lekarskom uverenju koje je izdao Klinički centar Srbije, gospodin Dejan Petrović preminuo je od sepse i prestanka rada srca 15. februara 2002. godine u 4.30 ujutro. Na osnovu zahteva istražnog sudije (M. P.) Okružnog suda u Beogradu, posmrtni pregled tela gospodina Dejana Petrovića obavila su 18. februara 2002. godine u 9 časova ujutro dva lekara, Sl. K. i V. D. J., Instituta za sudsku medicinu Medicinskog fakulteta u Beogradu. U obdukcionom zapisniku navodi se da je smrt gospodina Dejana Petrovića bila nasilna i da je prouzrokovana oštećenjem vitalnih centara i komplikacijama posle toga. U njemu se dalje zaključuje da su oštećenje vitalnih centara, kao i prelomi rebara i butne kosti i druge spoljašnje i unutrašnje telesne povrede opisane u izveštaju, "nanete tupim, teškim i zamahnutim predmetom". Sudu nisu dostavljene nikakve fotografije niti rezultati toksikološke analize.

B. Uviđaj na licu mesta 17. januara 2002. godine

17. Posle telefonskog poziva Odeljenja za uviđajno-operativne poslove Uprave kriminalističke policije (UKP - SUP Beograd; u daljem tekstu: "OUOP"), dežurni istražni sudija, V. M., iz nenavedenog suda, stigao je u Policijsku stanicu Vračar u nenavedeno vreme radi uviđaja na licu mesta. D. Z. iz, OUOP-a i kriminalistički tehničar M. K. iz Odeljenja kriminalističke tehnike UKP iz Beograda bili su takođe prisutni.

18. Prema zapisniku o uviđaju istražnog sudije od jedne i po stranice, po dolasku u Policijsku stanicu Vračar, policajci čuja imena nisu navedena, su mu pokazali kancelariju broj 24 i polomljeno prozorsko staklo u levom uglu prozora, najbliže podu. Pošto je prozor bio dupli, sa drvenim okvirom, i kako je obavešten da je gospodin Dejan Petrović iskočio kroz prozor polomivši staklo, on je pregledao okvir u pitanju. Pošto nije video mrlje od krvi, dlake ili neke druge tragove ove prirode, on je pitao dva gore navedena inspektora da li su oni videli neke tragove, kako bi ih pregledao, ali su obojica odgovorila negativno. On je kriminalističkom tehničaru naložio da nacrta skicu tog mesta i da ga fotografiše, kao i da izmeri veličinu prozora.

Istražni sudija je konstatovao polomljeno prozorsko staklo, kao i komade stakla između dva prozorska rama i na podu ispod unutrašnjeg prozora. U snegom pokrivenom dvorištu policijske zgrade, u koje je osumnjičeni gospodin Dejan Petrović navodno pao, on je "primetio stope i ugaženi sneg neodređenog oblika ispod prozora", ali nije našao "mrlje od krvi ili druge fizičke tragove".

19. Skica mesta nesreće, 13 fotografija kancelarije i tri dvorišta bile su sastavni deo zapisnika istražnog sudije. Na primercima fotografija dostavljenih Sudu vidi se fotelja ispod razbijenog prozora sa ormanom sa njene desne strane i stalkom sa njene leve strane. U izveštaju o kriminalističko-tehničkom pregledu lica mesta, kriminalistički tehničar je konstatovao sledeće: (a) u vezi sa biološkim tragovima, istražni sudija nije tražio da se uzmu i prikupe otisci prstiju; (b) u vezi sa drugim nađenim dokazima i predmetima, primećeno je polomljeno staklo u ramu donjeg levog dela unutrašnjeg i spoljašnjeg prozorskog rama. Dimenzije prozorskih ramova bile su 50 x 55, odnosno 45 x 50 centimetara, a nalazili su se na rastojanju od jednog metra od poda kancelarije. Oba prozorska rama su bila zatvorena. Komadi polomljenog stakla nađeni su između unutrašnjeg i spoljašnjeg prozorskog rama i na parapetu. Spoljašnji prozor nalazio se devet metara iznad zemlje. Ugaženi sneg i komadi stakla nađeni su na rastojanju od 1,5 metara od zida zgrade. Drugi tragovi nisu nađeni.

20. Prema posebnom izveštaju o ispitivanju trojice policajaca koji je sastavio D. Z. iz OUOP-a, oni su dali saglasne iskaze u istom smislu sa iskazima detaljno navedenim u izveštaju o nesreći (videti stav 11. u gornjem tekstu). Policajci su takođe izjavili da se gospodin Dejan Petrović, kao i obično, veoma dobro ponašao tog jutra i da je priznao da je izvršio pljačku.

V. Interni disciplinski postupak

21. Major D. T. i kapetan Đ. D. iz Odeljenja za kontrolu zakonitosti u radu SUP-a Beograd sastavili su izveštaj, očigledno u okviru posete radi utvrđivanja činjenica, obavljene 17. januara 2002. godine, u neodređeno vreme. U izveštaju se ponovo navode događaji izneti u prethodnim izveštajima (videti st. 11 i 20. u gornjem tekstu). Dalje je konstatovano da su roditelji gospodina Dejana Petrovića naveli da je on uzimao sredstva protiv depresije kao deo terapije protiv zavisnosti radi sprečavanja mogućeg samopovređivanja. U vezi sa odgovornošću policajaca, inspektori su smatrali da su odgovorni policajci preduzeli preventivne, ali očigledno nedovoljne mere za zaštitu gospodina Dejana Petrovića. Iz tog razloga, preporučena je disciplinska mera za S. K. i D. K. i usmeni ukor njenog pretpostavljenog za N. K. Inspektori su takođe preporučili da policija obezbedi odgovarajuće uslove, na primer, sigurnosne šipke na prozorima, u prostorijama gde se ispituju lica lišena slobode.

22. U okviru prethodnog disciplinskog postupka te večeri, tu trojicu policajaca je ponovo posebno ispitao njihov pretpostavljeni, major M. M. Trojica policajca su ponovila svoje ranije iskaze.

23. Protiv S. K. i D. K. je 7. marta 2002. godine podneta optužnica zbog teže povrede radne obaveze i dužnosti, naime, zbog propusta da preduzmu odgovarajuće mere radi zaštite sigurnosti gospodina Dejana Petrovića u pritvoru. Disciplinski organ je saslušao policajce kao osumnjičene, kao i N. K. kao svedoka, i svi su ponovili ranije iskaze o nesreći. Policajci su oslobođeni u postupcima vođenim na dva nivoa, a poslednja odluka doneta je 10. maja 2002. godine. Utvrđeno je da u okolnostima slučaja oni nisu mogli da učine ništa više radi zaštite gospodina Dejana Petrovića i spreče njegovo samoubistvo.

G. Istražne radnje preduzete posle podnošenja krivičnih prijava podnositeljke predstavke

24. Suprug podnositeljke predstavke je 28. januara 2002. godine podneo krivičnu prijavu protiv policajca D. K. u ime porodice Petrović, na osnovu opravdane sumnje da je on prisilno iznudio iskaz od gospodina Dejana Petrovića. U prijavi se tvrdi da su policajci upotrebili silu kako bi iznudili iskaz i ozbiljno zlostavljali gospodina Dejana Petrovića u toj meri da ga je to navelo da iskoči kroz prozor kancelarije. Porodica je takođe tvrdila da policajci nisu saopštili lekarskom timu u Urgentnom centru identitet gospodina Dejana Petrovića kao i sve okolnosti nesreće.

25. U međuvremenu, 24. januara 2002. godine, Beogradska policija je je Okružnom javnom tužilaštvu u Beogradu (u daljem tekstu: "OJT") poslala dva izveštaja od 17. januara 2002. godine (videti st. 21-22. u gornjem tekstu). OJT je 14. maja 2002. godine, odnosno 12. juna 2002. godine takođe primilo obdukcioni zapisnik i izveštaj o kriminalističko-tehničkom pregledu lica mesta (videti st. 16. i 18-19. u gornjem tekstu).

26. OJT je 11. oktobra 2002. godine od Odeljenja za kontrolu zakonitosti u radu SUP-a Beograd zatražilo informacije o ishodu disciplinskog postupka protiv policajaca koji su bili prisutni za vreme nesreće. OJT je takođe dostavilo tom odeljenju sopstveni spis predmeta kako bi im omogućilo lakše utvrđivanje činjenica predmeta. OJT je traženu dokumentaciju iz disciplinskog postupka primilo 14. novembra 2002. godine.

27. Suprug podnositeljke predstavke je neodređenog dana proširio krivičnu prijavu da bi njom obuhvatio i druga dva policajca koja su bila umešena u nesrećni događaj.

28. OJT je 9. januara 2003. godine zatražilo da komisija veštaka sudsko medicinske struke Instituta za sudsku medicinu Medicinskog fakulteta u Beogradu da svoje mišljenje koji bi drugi uzroci, osim pada kroz prozor, mogli objasniti povrede gospodina Dejana Petrovića. Institut za sudsku medicinu je 1. avgusta 2003. godine zatražio spis predmeta, a OJT mu ga je poslalo mesec dana kasnije. OJT je 18. septembra 2003. godine zatražilo od istražnog sudije Okružnog suda da izda nalog za sudsko medicinsko veštačenje, pošto Institut očigledno nije mogao dalje da radi samo na osnovu naloga OJT. Istražni sudija je to učinio 8. oktobra 2003. godine.

29. Skoro godinu dana kasnije, u nalazu sudsko medicinskih veštaka od 13. septembra 2004. godine, stručnjaci su naveli, na osnovu obdukcione i druge medicinske evidencije, da je osoba visine i konstitucije gospodina Dejana Petrovića mogla da se "provuče" kroz prozor u pitanju. Oni su dalje tvrdili da su fatalne povrede gospodina Dejana Petrovića mogle nastati skokom kroz prozor i padom na tvrdu površinu. Oni su na kraju zaključili da ni u obdukcionom zapisniku ni u bolničkoj dokumentaciji nisu evidentirane nikakve druge povrede, posekotine, ogrebotine ili modrice ni u vezi sa prirodom ni sa mestom, koje bi ukazale da su prouzrokovane nečim drugim osim onim što je navedeno u gornjem tekstu.

30. OJT je 1. novembra 2004. godine odbacilo krivičnu prijavu zasnivajući je na stavu da ne postoji osnovana sumnja da su osumnjičeni izvršili navodno krivično delo. Suprug podnositeljke predstavke je obavešten na odgovarajući način, a upućen je i da može preuzeti krivično gonjenje u roku od osam dana od datuma kada mu odluka bude uručena podnošenjem zahteva za sprovođenje istrage.

31. Porodica Petrović je 16. februara 2005. godine podnela OJT novu i detaljniju krivičnu prijavu protiv policajaca (P. N., N. K., D. K. i S. K.) za nanošenje teške telesne povrede, iznuđivanje iskaza i zlostavu u službi. U prijavi su izrazili sumnju da je gospodin Dejan Petrović iskočio kroz prozor kancelarije svojom voljom i sumnju da su osumnjičeni izbacili telo njihovog sina kroz prozor kako bi sakrili prethodno zlostavljanje. U tužbi su istaknute određene navodne kontradiktornosti i nedostaci prethodnih istražnih mera i izveštaja, i predložene brojne istražne delatnosti koje treba obaviti da bi se na odgovarajući način ispitale okolnosti smrti gospodina Dejana Petrovića.

32. OJT u Beogradu je 22. marta 2005. godine odbacilo tu krivičnu prijavu iz istih razloga na koje se oslonilo i u odluci iz novembra 2004. godine, i ponovilo informacije koje je dostavilo o mogućnosti supsidijarnog krivičnog gonjenja. Taj dopis je podnositeljki predstavke uručen 8. aprila 2005. godine.

D. Supsidijarno krivično gonjenje od strane podnositeljke predstavke

33. Posle odbacivanja prve krivične prijave (videti stav 30. u gornjem tekstu), podnositeljka predstavke je 17. novembra 2004. godine pokušala da preuzme krivično gonjenje kao supsidijarni tužilac zahtevom za sprovođenje istrage Okružnom sudu u Beogradu i kasnije zahtevom za proširenje istrage 11. aprila 2005. godine. Ona se pozvala i ponovo potvrdila svoje tvrdnje i zahteve koje je navela u drugoj krivičnoj prijavi (videti stav 31. u gornjem tekstu).

34. U odgovoru na zahtev istražnog sudije Okružnog suda, B. P., od 22. marta 2005. godine, kao i na urgenciju poslatu u oktobru 2005. godine, dva patologa sudske medicine, Dr Z. S. i Dr N. M. iz Vojnomedicinske akademije u Beogradu su 15. januara 2006. godine dostavila stručno mišljenje. Oslanjajući se na ranije lekarske i obdukcione zapisnike, oni su našli da mesto, raspored i vrste povreda uočenih na gospodinu Dejanu Petroviću ukazuju da su one teške i opasne po život, i da bez sumnje mogu biti posledica pada sa drugog sprata, ali samo kroz otvoren prozor. Oni su posebno našli da bi, uzimajući u obzir okolnosti događaja, uključujući i konstituciju gospodina Dejana Petrovića, njegovu zimsku odeću i lisice na rukama, veličinu prozorskog okna u pitanju i položaj nameštaja i prozora u kancelariji, bilo praktično nemoguće da polomi prozor i iskoči napolje. Inače, to bi značilo da je on mogao da "preleti horizontalno" preko fotelje i polomi prozor glavom tačno u njegovom središtu.

35. Istražni sudija je 18. aprila 2006. godine održao ročište i ispitao osumnjičene. Oni su ponovili ranije iskaze. S. K. je dodao da je gospodin Dejan Petrović odskočio sa poda na metar od prozora i prošao kroz njega ne dotakavši fotelju, koja je bila ispod prozora. Nijedan komad nameštaja nije se prevrnuo niti pomerio.

36. Istražni sudija je 8. maja 2006. godine izrazio neslaganje sa zahtevom podnositeljke predstavke, i vratio predmet tročlanom krivičnom veću (videti stav 49. u daljem tekstu).

37. Tročlano sudsko veće Okružnog suda je 17. jula 2006. godine potvrdilo mišljenje istražnog sudije, oslanjajući se na sudski spis, naime, "saglasne iskaze osumnjičenih" i nalaze i mišljenja veštaka sudske medicine iz 2004. godine i 2006. godine, "koji su [bili] dosledni i ukazal[i] da su sve povrede preminulog mogle nastati u isto vreme padom sa visine od devet metara na tvrdu površinu". Podnositeljka predstavke je upućena da može da se žali na tu odluku u roku od tri dana od datuma kada joj odluka bude uručena, što je ona i učinila 2. novembra 2006. godine, ponovivši ranije tvrdnje.

38. Vrhovni sud Srbije je 30. novembra 2006. godine odbio žalbu podnositeljke predstavke kao neosnovanu. Donošenjem te odluke, pozivanjem na nalaze komisije veštaka sudsko medicinske struke iz 2004. godine, on je potvrdio da je obrazloženje nižeg suda jasno, konačno i ubedljivo. Ta odluka je podnositeljki predstavke uručena 20. februara 2007. godine.

39. Podnositeljka predstavke se 7. marta 2007. godine obratila Republičkom javnom tužilaštvu inicijativom za podizanje zahteva za zaštitu zakonitosti u njeno ime pred Vrhovnim sudom protiv odluke tog suda od 30. novembra 2006. godine.

40. Republički javni tužilac je 27. avgusta 2007. godine obavestio podnositeljku predstavke da je tog istog dana usvojio njen predlog i podneo zahtev za zaštitu zakonitosti protiv odluke od 30. novembra 2006. godine, posebno iznoseći da je: (a) sud zasnovao svoju odluku na dokazima koje je podnositeljka predstavke osporila a, koji su, prema njegovom mišljenju, bili veoma nedosledni; (b) sud odbio žalbe podnositeljke predstavke, a da nije razmotrio njene argumente; i (v) da je prikupljanje i razmatranje dokaza bilo površno, što je za posledicu imalo netačan i neverovatan zaključak suda.

41. Vrhovni sud Srbije je 8. februara 2008. godine, zasedajući u drugačijem veću od onog od 30. novembra 2006. godine odbio zahtev tužioca. Na osnovu uvida u spis predmeta i ročišta u prisustvu troje okrivljenih i njihovog advokata, sud je naveo sledeće: (a) veštaci sudsko medicinske struke nisu zaključili da je žrtva mogla pretrpeti povrede prilikom razbijanja prozora i pada na tvrdu površinu; (b) nijedan dokaz nije pokazao da su osumnjičeni naneli žrtvi neku telesnu povredu na neki način; (v) u skladu sa relevantnim dokazima, nije postojala razumna sumnja da su osumnjičeni izvršili navodna krivična dela što bi opravdalo otvaranje krivičnog postupka; i, najzad, (g) sporna odluka nije konačno isključivala otvaranje krivičnog postupka da je žrtva, kao supsidijarni tužilac, dostavila nove dokaze koji nisu postojali ili koji su bili nepoznati u vreme njenog ranijeg zahteva za sprovođenje istrage. Ova odluka je podnositeljki predstavke uručena 30. maja 2008. godine.

Đ. Parnični postupak protiv Države

42. Podnositeljka predstavke i njen suprug su u decembru 2002. godine podneli parničnu tužbu protiv Tužene države i Ministarstva unutrašnjih poslova radi obeštećenja za duševni bol koji su pretrpeli kao posledicu smrti gospodina Dejana Petrovića. Oni su se oslonili na Zakon o obligacionim odnosima i razne međunarodne instrumente o ljudskim pravima. Tuženi su tužbu uglavnom osporili, ali nisu dali nikakva dalja objašnjenja u tom smislu.

43. Presudom od 4. juna 2007. godine, Prvi opštinski sud u Beogradu je pojasnio da iako nije mogao utvrditi pouzdan sled događaja u pitanju niti jasnu grešku bilo koga, to u svakom slučaju nije bio njegov zadatak. Pozivajući se na izveštaj veštaka sudske medicine iz 2006. godine i član 172. Zakona o obligacionim odnosima (videti stav 34. u gornjem tekstu, odnosno 51. u daljem tekstu), sud je zaključio da bi Tužena država trebalo da tužiocima obezbedi naknadu štete na osnovu obaveze države za propuste njenih službenika, što se bez sumnje dogodilo s obzirom da je gospodin Dejan Petrović pretrpeo povrede i preminuo dok je bio u policijskom pritvoru pod nadzorom državnih službenika. Shodno čl. 200. i 201. Zakona o obligacionim odnosima, on je svakom tužiocu dosudio po RSD 1.000.000 za nematerijalnu štetu, kao i isplatu troškova.

44. Okružni sud i Vrhovni kasacioni sud su potvrdili osnovanost te presude 23. februara 2009. godine, odnosno 24. juna 2010. godine. Dosuđeni iznosi su isplaćeni 7. decembra 2010. godine.

II. RELEVANTNO MEĐUNARODNO PRAVO

Preporuka Rec(2000)19 Komiteta ministara državama članicama o ulozi javnog tužioca u sistemu krivično-pravne zaštite (usvojena 6. oktobra 2000. godine na 724. zasedanju zamenika ministara)

45. Relevantni deo Preporuke Rec(2000)19 glasi kako sledi:

"33. Javni tužioci treba da na odgovarajući način uzmu u obzir mišljenja i brige žrtava kada su pogođeni njihovi lični interesi i preduzimaju ili podstiču radnje kako bi se obezbedila obaveštenost žrtava o njihovim pravima i o toku postupka.

34. Zainteresovane strane priznatog statusa ili statusa koji se može identifikovati, posebno žrtve, treba da imaju mogućnost da ospore odluke javnih tužilaca da ne preduzimaju krivično gonjenje; takvo osporavanje može se izvršiti, prema slučaju, posle hijerarhijske kontrole, putem sudske kontrole, ili omogućavanjem stranama da preuzmu krivično gonjenje kao privatni tužioci."

III. RELEVANTNO DOMAĆE PRAVO

A. Zakonik o krivičnom postupku (objavljen u "Službenom listu Savezne Republike Jugoslavije" - "Službeni list SRJ" - broj 70/2001; izmene objavljene u "Službenom listu SRJ", broj 68/2002 kao i u "Službenom glasniku Republike Srbije" - "Službeni glasnik RS", br. 58/04, 85/05, 115/05, 46/06, 49/07, 122/08, 20/09 i 72/09)

46. Relevantne domaće odredbe sadržane su u čl. 19, 20, 46, 61, 64, 235, 242, 243, 379, 406. i 425. Zakonika.

47. U skladu sa ovim odredbama, formalni krivični postupak može se pokrenuti na zahtev ovlašćenog tužioca. U odnosu na krivična dela koja podležu krivičnom gonjenju od strane javnog tužioca, uključujući i krivična dela navedena u gornjem tekstu u stavu 31, ovlašćeni tužilac je javni tužilac lično. Diskreciono pravo javnog tužioca da odluči da li da podnese prijavu je, međutim, vezano je načelom zakonitosti, što znači da on mora da postupi kada god postoji osnovana sumnja da je izvršeno krivično delo koje podleže krivičnom gonjenju od strane javnog tužioca. Javni tužilac mora da preduzme mere neophodne za predistražne radnje za krivična dela koja podležu krivičnom gonjenju od strane javnog tužioca i identifikaciju navodnih počinilaca. U tom smislu on ima ovlašćenje da koordinira rad raznih službi za sprovođenje zakona i drugih vladinih tela.

48. Ako javni tužilac utvrdi, na osnovu dokaza koje poseduje, da postoji osnovana sumnja da je neko lice izvršilo krivično delo koje se goni po službenoj dužnosti, on će od nadležnog suda zatražiti da otvori zvaničnu istragu ili podići optužni akt. Ako, međutim, javni tužilac odluči da nema osnova za pokretanje takvog postupka, on mora doneti obrazloženu odluku, a takođe obavestiti i žrtvu o toj odluci. Žrtva ima pravo da preuzme krivično gonjenje u predmetu u svoje ime, u svojstvu "supsidijarnog tužioca", u roku od osam dana od obaveštenja o odluci javnog tužioca.

49. Supsidijarni tužilac može podneti zahtev za otvaranje istrage ili podići optužni akt. Ako istražni sudija odbije da otvori traženu istragu, predmet se upućuje tročlanom krivičnom veću da donese odluku s tim u vezi u roku od 48 časova. Dozvoljena je dalja žalba. Ako je supsidijarni tužilac već preuzeo krivično gonjenje, javni tužilac će i pored toga imati ovlašćenje da opet preuzme krivično gonjenje u tom predmetu po službenoj dužnosti.

50. U vezi sa zahtevom za zaštitu zakonitosti, strana u postupku prema zakonu nema pravo da upotrebi ovaj pravni lek lično, ali ima pravo da podnese predlog nadležnom javnom tužiocu da ga podnese u njeno ime, pri čemu javni tužilac ima puno diskreciono pravo da odluči da li da to učini. Ako Vrhovni sud usvoji predlog, on ima ovlašćenje da utvrdi povredu zakonitosti, da preinači konačnu odluku ili da je potpuno ili delimično ukine i da vrati predmet na ponovno razmatranje.

B. Zakon o obligacionim odnosima (objavljen u "Službenom listu Socijalističke Federativne Republike Jugoslavije", br. 29/78, 39/85, 45/89 i 57/89, kao i u "Službenom listu SRJ", broj 31/93)

51. Član 172. stav 1. propisuje da je pravno lice, što uključuje i državu, odgovorno za svaku štetu koju nanese neki "njegov organ".

52. Članovi 200. i 201. propisuju, između ostalog, da svako ko je pretrpeo strah, fizički bol ili, zapravo, duševnu patnju kao posledicu, između ostalog, smrti njegovog ili njenog najbližeg srodnika, ima pravo, u zavisnosti od njihovog trajanja i jačine, da tuži radi finansijske naknade u parničnim sudovima i, osim toga, traži druge oblike obeštećenja koji bi mogli pružiti odgovarajuće nematerijalno zadovoljenje.

 

PRAVO

I. NAVODNA POVREDA ČLANA 2. KONVENCIJE

53. Podnositeljka predstavke se prituživala da srpske vlasti nisu ispunile svoje obaveze prema procesnom delu člana 2. Konvencije, kojim je od njih traženo da sprovedu odgovarajuću i delotvornu istragu okolnosti u vezi sa smrću njenog sina, uz navodnu nameru da sakriju zlostavu od strane policije. Član 2. propisuje sledeće:

Član 2.

"1. Pravo na život svakog lica zaštićeno je zakonom. Niko ne sme biti namerno lišen života, osim prilikom izvršenja presude suda kojom je osuđen za zločin za koji je ova kazna predviđena zakonom.

2. Lišenje života se ne smatra protivnim ovom članu ako proistekne iz upotrebe sile koja je apsolutno nužna:

(a) radi odbrane nekog lica od nezakonitog nasilja;

(b) da bi se izvršilo zakonito hapšenje ili sprečilo bekstvo lica zakonito lišenog slobode;

(v) prilikom zakonitih mera koje se preduzimaju u cilju suzbijanja nereda ili pobune."

A. Dopuštenost

1. Preliminarna primedba Vlade

(a) Pravilo o roku od šest meseci

54. Vlada je tvrdila da je odluka Vrhovnog suda od 30. novembra 2006. godine pravosnažna u smislu člana 35. stav 1. Konvencije, pošto je zahtev za zaštitu zakonitosti, u skladu sa praksom Suda, nedelotvorno pravno sredstvo. Podnositeljka predstavke je podnela predstavku 1. avgusta 2008. godine, pa prema tome nije poštovala uslov roka od šest meseci utvrđen članom 35. stav 1.

55. Podnositeljka predstavke je odgovorila da se prilikom razmatranja pitanja poštovanja pravila o roku od šest meseci mora uzeti u obzir njen pokušaj da upotrebi svaki dostupan pravni lek u vezi sa njenim pritužbama. Ona je tvrdila da je zahtev tužioca za reviziju odluke od 30. novembra 2006. godine kod nje stvorio očekivanja da bi vlasti mogle, na osnovu njenog zahteva, konačno sprovesti delotvornu istragu. Prema tome, pravosnažna odluka u smislu člana 35. stav 1. nije bila ona od 30. novembra 2006. godine. Umesto toga, tek je 8. februara 2008. godine postalo očigledno da ovi procesi više ne nude nikakve realne izglede za ostvarivanje obeštećenja na domaćem nivou.

56. Član 35. stav 1. Konvencije propisuje:

"Sud može uzeti predmet u postupak tek kada se iscrpu svi unutrašnji pravni lekovi, u skladu sa opštepriznatim načelima međunarodnog prava, i u roku od šest meseci od dana kada je doneta pravosnažna odluka."

57. Relevantno pitanje u ovom predmetu je da li su neuspešni pokušaji podnositeljke predstavke da preuzme krivično gonjenje kao supsidijarni tužilac i da traži da tužilac podnese "zahtev za zaštitu zakonitosti" predstavljali korišćenje nepotrebnih pravnih sredstava, zbog čega bi njena predstavka bila neblagovremena (videti, na primer, Prystavska protiv Ukrajine (odluka), broj 21287/02, 17. decembar 2002. godine). Sud smatra da nisu, iz sledećih razloga.

58. Sud je već utvrdio da iako se od žrtava ne traži da same preduzimaju krivično gonjenje, što je dužnost javnog tužioca, koji je bolje opremljen u tom smislu, ukoliko neki podnosilac predstavke uprkos tome preuzme krivično gonjenje kao supsidijarni tužilac, taj postupak postaje sastavni deo predmeta i mora se uzeti u obzir prilikom procenjivanja da li su iscrpljena domaća pravna sredstva kao i da li je poštovano pravilo o roku od šest meseci (videti, u kontekstu člana 2, Mladenović protiv Srbije, broj 1099/08, st. 39. i 47, 22. maj 2012. godine; videti, iako u kontekstu člana 3, Otašević protiv Srbije, broj 32198/07, stav 25, 5. februar 2013. godine uz dalje pozivanje na njih).

59. Ako se vratimo na predmetni slučaj, Sud primećuje da podnositeljka predstavke nije odustajala od ovog puta obeštećenja, pa je, tako, donela racionalnu odluku da dalje ne podiže optužni akt s obzirom na njen prethodni neuspešan zahtev za sprovođenje istrage (videti st. 38. i 49. u gornjem tekstu), koji je zahtevao mnogo niži standard dokazivanja (uporediti po suprotnosti sa Gasyak i drugi protiv Turske, broj 27872/03, stav 58, 13. oktobar 2009. godine). Umesto toga, podnositeljka predstavke se uspešno obratila Republičkom javnom tužilaštvu da podnese zahtev za zaštitu zakonitosti (videti st. 39. i 50. u gornjem tekstu). Ona je konačno podnela predstavku Sudu pošto je od Vrhovnog suda dobila negativnu odluku od 8. februara 2008. godine u vezi sa zahtevom tužioca za zaštitu zakonitosti. U vezi sa ovim drugim, Sud primećuje da je zahtev za zaštitu zakonitosti kao što je svima poznato diskrecionog karaktera, i normalno je da se takav zahtev ne smatra delotvornim (videti Lepojić protiv Srbije, broj 13909/05, stav 54, 6. novembar 2007. godine) i da rok od šest meseci nije mogao da ponovo počne da teče (videti, na primer, Kucherenko protiv Ukrajine (odluka), broj 41974/98, 4. maj 1999. godine). Uprkos tome, situacije u kojima zahtev za ponovno otvaranje postupka ima zapravo za rezultat njegovo otvaranje, ili u kojima je vanredni pravni lek bio uspešan, mogu biti izuzetak od ovog pravila (videti Gasparyan protiv Jermenije (broj 1), broj 35944/03, stav 30, 13. januar 2009. godine uz dalja pozivanja), mada samo u odnosu na ona pitanja Konvencije koja su pružila osnov za takvo preispitivanje ili ponovno otvaranje postupka i bila su predmet razmatranja pred vanrednim žalbenim telom (videti Gasparyan, citirana u gornjem tekstu, stav 32, i Berdzenishvili protiv Rusije (odluka), broj 31697/03, ECHR 2004-II (izvodi)).

60. Sud smatra da situacija u ovom predmetu spada u kategoriju izuzetnih slučajeva. Član 35. stav 1. ne može se tumačiti na način kojim bi se od podnosioca predstavke tražilo da podnese pritužbu Sudu pre konačnog rešavanja njegovog pitanja na domaćem nivou (videti Mladenović, citirana u gornjem tekstu, stav 44.). Pritužba podnositeljke predstavke tužiocu, koja predstavlja suštinu njene pritužbe pred ovim Sudom, je zapravo bila uspešna: Republički javni tužilac je, kao najviši tužilac, posebno oštro kritikovao prethodne odluke domaćih pravosudnih organa kao pogrešne i proizvoljne (videti stav 40. u gornjem tekstu). Stoga je bilo potpuno razumno da podnositeljka sačeka odluku Vrhovnog suda o zahtevu tužioca za zaštitu zakonitosti, imajući u vidu ovlašćenja Vrhovnog suda da je zahtev bio usvojen (videti stav 50. u gornjem tekstu). S tim u vezi, ne može se reći da je podnositeljka predstavke namerno pokušala da odloži rok utvrđen članom 35. stav 1. koristeći neodgovarajuće postupke koji joj nisu mogli ponuditi delotvorno obeštećenje za pritužbu o pitanju prema Konvenciji (uporediti i uporediti po suprotnosti sa Fernie protiv Ujedinjenog Kraljevstva (odluka), broj 14881/04, 5. januar 2006. godine).

61. Iz razloga navedenih u gornjem stavu, Sud smatra da je odluka Vrhovnog suda od 8. februara 2008. godine bila konačna odluka u smislu člana 35. stav 1. Konvencije u predmetnom slučaju. Sud prema tome nalazi da je podnošenjem predstavke u roku od dva meseca od 30. maja 2008. godine, što je bio datum kada joj je uručena konačna odluka doneta u u domaćem postupku (videti stav 41. u gornjem tekstu), podnositeljka predstavke poštovala rok od šest meseci propisan članom 35. stav 1. Konvencije.

(b) Status žrtve

62. Pozivajući se na Caraher protiv Ujedinjenog Kraljevstva (odluka), broj 24520/94, ECHR 2000-I, Vlada je dalje iznela da podnositeljka predstavke više ne može da tvrdi da je žrtva bilo kakve povrede prava na koju se oslonila u vezi sa smrću njenog sina, pošto su parnični sudovi "potvrdili [da je] država [napravila] propust u odnosu na okolnosti koje su izazvale smrt sina podnositeljke predstavke" i dosudili, s tim u vezi, naknadu skoro jednaku isplaćenom iznosu u predmetu koji se skinut sa liste (videti Petković protiv Srbije (odluka), broj 31169/08, 6. decembar 2011. godine). Osim toga, reakcija države nije bila ograničena samo na naknadu, s obzirom da su vlasti pokrenule disciplinske i krivične postupke protiv policajaca. Činjenica da ni u jednom od tih postupaka nije ostvaren napredak ne može se izjednačiti sa zaključkom Suda da istraga uopšte nije sprovedena.

63. Podnositeljka predstavke je iznela da parnični postupak ne može da ispuni procesnu obavezu države prema članu 2. pa prema tome ne može da liši podnositeljku predstavke statusa žrtve.

64. Odluka ili mera povoljna za podnosioca predstavke nije u načelu dovoljna da ga liši statusa "žrtve" osim ako je državni organi ne potvrde, bilo izričito ili prećutno, a zatim dosude obeštećenje za povredu Konvencije (videti Nikolova i Velichkova protiv Bugarske, broj 7888/03, stav 49, 20. decembar 2007. godine i predmete citirane u njoj). U vezi sa obeštećenjem koje je odgovarajuće i dovoljno da bi se ispravila povreda prava iz Konvencije na nacionalnom nivou, Sud uglavnom smatra da to zavisi od svih okolnosti predmeta, sa posebnim osvrtom na prirodu prava koje je navodno povređeno (videti Gäfgen protiv Nemačke [VV], broj 22978/05, stav 116, ECHR 2010), razloge date za odluku (videti Jensen protiv Danske (odluka), broj 48470/99, ECHR 2001-X) i opstajanje nepovoljnih posledica za lice u pitanju posle te odluke (videti Freimanis i Līdums protiv Letonije, br. 73443/01 i 74860/01, stav 68, 9. februar 2006. godine).

65. S obzirom na gore navedeno, Sud smatra da je pitanje statusa žrtve podnositeljke predstavke tesno povezano sa prirodom i sadržajem obaveze u pitanju u ovom predmetu i da ga treba spojiti sa osnovanošću pritužbe prema članu 2.

2. Spojivost ratione temporis

66. Sud primećuje da je Srbija ratifikovala Konvenciju 3. marta 2004. godine i da su se neki događaji u ovom predmetu desili pre tog datuma. Po mišljenju Suda, iako Vlada nije stavila primedbu na spojivost ratione temporis, ovo pitanje i pored toga zahteva da bude razmatrano proprio motu (videti, uz odgovarajuće izmene, Jovanović protiv Srbije, broj 32299/08, st. 34-35, 2. oktobar 2012. godine).

67. Načela koja je Sud utvrdio u svojoj praksi su sledeća:

(a) Procesna obaveza države da sprovede delotvornu istragu razvila se u posebnu i nezavisnu dužnost, koja može da obaveže državu bez obzira da li se smrt, kao aktivirajući događaj, desila pre ili posle stupanja Konvencije na snagu u odnosu na tu državu (videti Šilih protiv Slovenije [VV], broj 71463/01, st. 159. i 162, 9. april 2009. godine, i Velcea i Mazăre protiv Rumunije, broj 64301/01, stav 81, 1. decembar 2009. godine).

(b) S obzirom na načelo pravne sigurnosti, međutim, vremenska nadležnost Suda u vezi sa poštovanjem procesne obaveze iz člana 2. u odnosu na smrt koja se desila pre kritičnog datuma nije neograničena.

(i) Prvo, samo procesni postupci i/ili propusti nastali posle tog datuma mogu spadati u okvir vremenske nadležnosti Suda. Pozivanje na "procesne postupke" mora se razumeti u smislu svojstvenom za procesnu obavezu prema članu 2, naime, postupci preduzeti u okviru krivičnog, parničnog, upravnog ili disciplinskog postupka koji mogu dovesti do identifikacije i kažnjavanja odgovornih ili do dosuđivanja naknade oštećenoj strani. Navođenje "propusta" odnosi se na situaciju gde istraga nije sprovedena ili su sprovedene samo beznačajne procesne radnje ali gde se tvrdi da je delotvorna istraga morala da se obavi (videti Janowiec i drugi protiv Rusije [VV], br. 55508/07 i 29520/09, st. 142-44, ECHR 2013).

(ii) Dalje, između slučaja smrti i stupanja Konvencije na snagu u odnosu na Tuženu državu mora da postoji "stvarna veza" za procesnu obavezu koja se određuje članom 2. Konvencije. Da bi se "stvarna veza" utvrdila, to u praksi znači da vremenski period između slučaja smrti kao aktivirajućeg događaja i stupanja Konvencije na snagu u odnosu na tu državu mora biti razumno kratak (u načelu, ne duži od 10 godina), a većina istražnih radnji koje se zahtevaju ovom odredbom mora biti sprovedena, ili bi trebalo da bude sprovedena, posle stupanja na snagu (videti Janowiec, citirana u gornjem tekstu, st. 146-48.).

(v) Najzad, čak i kada provera "stvarne veze" nije zadovoljena, Sud može, u vanrednim situacijama, ostvariti svoju nadležnost (za više detalja, videti Janowiec, st. 149-51.).

68. U ovom predmetu, iako se smrt i većina predistražnih mera desila dve godine pre 3. marta 2004. godine, proteklo je skoro četiri godine procesnih postupaka počev od tog datuma, uključujući dalje važne istražne mere i donošenje svih bitnih odluka od strane istražnih organa. Pritužba podnositeljke predstavke prema procesnom aspektu člana 2. uglavnom se odnosi na ova druga pitanja. U skladu sa nadležnošću iznetom u gore navedenom tekstu, Sud smatra da je u ovom predmetu došlo do procesne obaveze koja od vlasti Tužene države zahteva da istraže smrt gospodina Dejana Petrovića.

69. Sud dalje nalazi da on ima vremensku nadležnost da razmatra pritužbu podnositeljke predstavke u onoj meri u kojoj se ona odnosi na procesne postupke i propuste nastale u periodu posle datuma ratifikacije. On će i pored toga, iz razloga konteksta i razmatrajući situaciju na koju se pritužuje kao celinu, takođe uzeti u obzir svaki i sve bitne događaje pre tog datuma (videti, u kontekstu člana 2, Mladenović, citirana u gornjem tekstu, stav 53, i, u kontekstu člana 3, Milanović protiv Srbije, broj 44614/07, stav 78, 14. decembar 2010. godine).

3. Zaključak o dopuštenosti

70. Sud smatra da pritužba podnositeljke predstavke prema članu 2. Konvencije postavlja ozbiljna pitanja činjenica i prava koja su tako složena da bi njihovo utvrđivanje trebalo da zavisi od razmatranja osnovanosti. Ona se, prema tome, ne može smatrati očigledno neosnovanom u smislu člana 35. stav 3. Konvencije, a nije utvrđen nijedan drugi osnov da se ona proglasi nedopuštenom. Prema tome, ona se mora proglasiti dopuštenom.

B. Osnovanost

1. Navodi strana

71. Podnositeljka predstavke prituživala se da vlasti nisu postupale ni po sopstvenoj inicijativi ni delotvorno. Posebno: (a) činjenica da je trebalo četiri godine da bi vlasti preduzele samo predistražne radnje ne može da zadovolji kriterijume hitnosti ili razumne brzine istrage; (b) istraga se u potpunosti zasnivala na svedočenju policajaca i obdukcijama; (v) odluke da se ne sprovodi dalja istraga nisu bile dovoljno obrazložene, što je u suprotnosti sa zahtevima relevantnog domaćeg prava; (g) Vrhovni sud je, umesto da pažljivo razmatra svaki nedostatak, jednostavno ponavljao isto obrazloženje bez utvrđivanja bitnih činjenica predmeta; (d) stvarne činjenice predmeta nisu zapravo nikada utvrđene; i (e) nije poštovano procesno pravo podnositeljke predstavke da bude na odgovarajući način uključena u istragu.

72. Vlada je, detaljno izveštavajući o činjenicama opisanim u gornjem tekstu, tvrdila da su razne nacionalne vlasti učinile sve što su mogle u predmetnom slučaju i dosledno utvrdile uzrok smrti gospodina Dejana Petrovića. Istragu je sproveo nezavisan tužilac, a policajci uključeni u istragu su bili hijerarhijski nezavisni i/ili pretpostavljeni policajcima prisutnim za vreme nesreće. Vlada je iznela da je istraga o smrti sina podnositeljke predstavke dosledno ispunila zahteve nepristrasnosti i potpunosti utvrđene članom 2. Konvencije.

2. Ocena Suda

(a) Opšta načela

73. Sud ponavlja da se obaveza sprovođenja istrage, koja se podrazumeva u raznim kontekstima Konvencije, može razlikovati, i po sadržaju i u smislu pratećeg obrazloženja, u zavisnosti od konkretne situacije koja je dovela do nje (videti, na primer, Banks i drugi protiv Ujedinjenog Kraljevstva (odluka), broj 21387/05, 6. februar 2007. godine). Dok zvanična istraga i/ili krivični postupak podrazumevaju obezbeđenje najvećih garancija zaštite prema članu 2. u slučajevima namernog lišenja života, (videti Al-Skeini i drugi protiv Ujedinjenog Kraljevstva [VV], broj 55721/07, stav 165, ECHR 2011; McKerr protiv Ujedinjenog Kraljevstva, broj 28883/95, stav 134, ECHR 2001-III; i Menson protiv Ujedinjenog Kraljevstva (odluka), broj 47916/99, ECHR 2003-V), u slučaju tvrdnji koje pokreću pitanja nemarnog postupanja, procesna obaveza može nastati posle pokretanja postupka od strane rođaka preminulog, a pravni lek podnet u parničnom, upravnom ili čak disciplinskom postupku, može biti dovoljan (videti Šilih, citirana u gornjem tekstu, stav 156 i slučajevi na koje se upućuje u njemu; Calvelli i Ciglio protiv Italije [VV], broj 32967/96, stav 51, ECHR 2002-I; i Powell protiv Ujedinjenog Kraljevstva (odluka), broj 45305/99, 4. maj 2000. godine). Pošto su često, u praksi, tačne okolnosti smrti u takvim slučajevima uveliko ograničene na saznanje državnih službenika ili vlasti, pokretanje odgovarajućeg domaćeg postupka biće uslovljeno odgovarajućom zvaničnom istragom, koja mora biti nezavisna i nepristrasna (videti Makaratzis protiv Grčke [VV], broj 50385/99, stav 73, ECHR 2004-XI).

74. U slučajevima u kojima pritvoreno lice umre dok je u pritvoru kod državnih organa, bez obzira na primenjeni način istrage, sama činjenica da su vlasti obaveštene o smrti dovodi do ipso facto obaveze prema članu 2. Konvencije da se sprovede delotvorna istraga o okolnostima smrti, bez obzira da li su navodni počinioci državni službenici, ili su nepoznati, ili je povredu nanelo samo lice o kome je reč (videti, na primer, Tanrıkulu protiv Turske[VV], broj 23763/94, st. 101. i 103, ECHR 1999-IV; Salman protiv Turske [VV], broj 21986/93, stav 105, ECHR 2000-VII; Tanlı protiv Turske, broj 26129/95, stav149, ECHR 2001-III (izvodi); Paul i Audrey Edwards protiv Ujedinjenog Kraljevstva, broj 46477/99, st. 69. i 74, ECHR 2002-II; i Slimani protiv Francuske, broj57671/00, stav 30, ECHR 2004-IX). Državni organi ne mogu prepustiti inicijativu najbližem srodniku da podnese zvaničnu prijavu ili preuzme odgovornost za sprovođenje bilo kakvih istražnih radnji (videti Salman, isto).

75. Da bi bila "delotvorna", istraga o smrti mora prvo biti odgovarajuća, odnosno mora biti takva da omogući utvrđivanje relevantnih činjenica, identifikaciju i kažnjavanje odgovornih (videti Ramsahai i drugi protiv Holandije [VV], stav 324, broj 52391/99, ECHR 2007-II). Iako ovo nije obaveza rezultata, već samo sredstva, istraga o smrti pritvorenog lica mora biti temeljna, a vlasti moraju preduzeti razumne radnje koje su im na raspolaganju da obezbede dokaze o događaju (videti, na primer, u vezi sa izjavama svedoka, Tanrıkulu, citirana u gornjem tekstu, stav 109; u vezi sa forenzičkim dokazima,Gül protiv Turske, broj 22676/93, stav 89, 14. decembar 2000. godine; i u vezi sa obdukcijama, Salman, citirana u gornjem tekstu, stav 106.). Takođe, iako ne postoji apsolutno pravo na pokretanje krivičnog postupka ili donošenje osuđujuće presude, svaki nedostatak u istrazi koji dovodi u pitanje mogućnost utvrđivanja okolnosti slučaja ili odgovornog lica, izaziva rizik da da preduzeta mera ne bude delotvorna (videti, na primer, Anguelova protiv Bugarske, broj 38361/97, st. 136-39, ECHR 2002-IV).

76. Štaviše, da bi istraga bila delotvorna, može se uopšteno smatrati neophodnim da lica odgovorna za sprovođenje istrage budu nezavisna od onih umešanih u događaje (videti, na primer, Ramsahai, citirana u gornjem tekstu, st. 321 i 342-45; Cooper protiv Ujedinjenog Kraljevstva [VV], st. 108-15, broj 48843/99, ECHR 2003-XII; i Eremiášová i Pechová protiv Češke Republike, broj 23944/04, st. 136-39 i 151-60, 16. februar 2012. godine).

77. Bitno je da se činjenice i svaka nezakonitost odmah utvrde sa potrebnom marljivošću. Svrha istrage u takvim situacijama nije samo obezbeđenje delotvorne primene domaćeg prava koje štiti pravo na život, već očuvanje poverenja javnosti u posvećenost vlasti očuvanju vladavine prava, kao i sprečavanje svake pojave prikrivanja ili tolerisanja nezakonitih postupaka, u slučajevima u kojima su umešani državni službenici ili tela, kako bi se osigurala odgovornost za smrt nastalu u okviru njihove nadležnosti (videti Tanrikulu, isto). Iz istih razloga, mora da postoji dovoljan element nadzora javnosti nad tokom istrage, i, u svim slučajevima, uključivanje najbližih srodnika u meri koja je neophodna za zaštitu njihovih zakonitih interesa (videti, na primer, Hugh Jordan protiv Ujedinjenog Kraljevstva, broj 24746/94, st. 109. i 124, ECHR 2001-III (izvodi), i Khaindrava i Dzamashvili protiv Gruzije, broj 18183/05, st. 59-61, 8. jun 2010. godine).

(b) Primena opštih načela na predmetni slučaj

78. Predmetni slučaj odnosi se na pojedinca koji je bio u policijskom pritvoru, u nadležnosti vlasti, kada je, kako je saopšteno, pao kroz prozor policijske stanice, zbog čega je mesec dana kasnije preminuo u bolnici. Prema tome, ovo je slučaj koji je zahtevao da državni organi sprovedu, na sopstvenu inicijativu, delotvornu zvaničnu istragu radi utvrđivanja okolnosti u kojima se nesreća dogodila da bi se jasno utvrdio uzrok pada i kasnije smrti, i, u zavisnosti od nalaza, da se razmotri da li su vlasti na neki način bile odgovorne za to. Istraga je morala da ispuni uslove navedene u gornjem tekstu.

79. Sud primećuje da je Vlada tvrdila da su tri domaća postupka zajedno zadovoljila zahteve procesne obaveze prema članu 2. i da podnositeljka predstavke ne može da zadrži status žrtve s obzirom na njihov ishod.

(i) Parnični postupak

80. Sud bi razjasnio na samom početku da prilikom ocene da li je država postupila u skladu sa procesnom obavezom prema članu 2. Konvencije parnični postupak u kome je dosuđena naknada štete ne može se jedino uzeti u obzir, te da se to ne može smatrati delotvornim obeštećenjem na osnovu čega bi podnosioci predstavke bili lišeni statusa žrtve u kontekstu smrti u pritvoru (videti, među mnogim autoritetima, Paul i Audrey Edwards, citirana u gornjem tekstu, stav 74; videti takođe, iako u drugom kontekstu člana 2, Skendžić i Krznarić protiv Hrvatske, broj 16212/08, stav 68, 20. januar 2011. godine, gde je naknadu štete čak pratilo, kao i u ovom predmetu, priznavanje odgovornosti države). Naime, ako bi vlasti mogle ograničiti svoju reakciju samo na isplatu naknade, u slučajevima namernog zlostavljanja, na primer od strane službenika države, koji je rezultiralo smrtnim ishodom, ne čineći dovoljno na krivičnom gonjenju i kažnjavanju odgovornih, u zavisnosti od okolnosti, to bi moglo dovesti u nekim slučajevima da državni službenici zloupotrebe prava onih koji su pod njihovom kontrolom, te do suštinskog nekažnjavanja, a opšti principi zabrane zlostavljanja, mučenja i nečovečnog i ponižavajućeg postupanja, uprkos njihovom fundamentalnom značaju, ostali bi praktčno nedelotvorni (videti, na primer, Yaşa protiv Turske, stav 74, 2. septembar 1998. godine, Izveštaji o presudama i odlukama 1998-VI; Velikova, citirana u gornjem tekstu, stav 89; i Salman, citirana u gornjem tekstu, stav 83.).

81. U vezi sa predmetnim slučajem, pošto ne postoji dovoljno razloga za suprotno, Sud neće odstupiti od svoje utvrđene sudske prakse. Ne samo da je relevantni parnični postupak preduzet na inicijativu podnositeljke predstavke, već ovaj pravni lek nije mogao, kao što je nadležni parnični sud izričito naveo (videti stav 43. u gornjem tekstu), da utvrdi tačne činjenice događaja niti da uopšte utvrdi tačnu odgovornost državnih službenika umešanih u ovaj događaj, kako se to zahteva članom 2. Nalazi se zasnivaju na onom što se čini isključivom odgovornošću države pri čemu nije razmatrana procesna pritužba podnositeljke predstavke koju je podnela pred Sudom. S tim u vezi, Sud smatra da je oslanjanje Vlade na predmet Caraher (citiran u gornjem tekstu) neodgovarajuće, pošto podnosioci predstavke u tom predmetu nisu podneli pritužbu zbog kršenja obaveze sprovođenja istrage, već zbog materijalne povrede. U vezi sa pozivanjem Vlade na predmet Petković (citiran u gornjem tekstu), koji se zaista ticao, između ostalog, navodnog kršenja obaveze sprovođenja istrage prema čl. 2. i 3. Konvencije, Sud ističe da je Vlada preduzela, u kontekstu vansudskog rešenja slučaja, ne samo da plati naknadu štete, već i da sprovede delotvornu i svrsishodnu istragu o okolnostima smrti u pitanju.

(ii) Disciplinski postupak

82. Štaviše, interni disciplinski postupak (videti st. 21-3. u gornjem tekstu) protiv dvojice policajaca, koji je započeo njihovim ispitivanjem od strane pretpostavljenog, a završio se pre okončanja krivičnog postupka, očigledno nije bio odgovarajući način za utvrđivanje relevantnih okolnosti spornog događaja. Bez neophodnih garancija javnog nadzora i uključenja podnositeljke predstavke, disciplinski sud oslonio se isključivo na informacije koje su dala tri policijska službenika u smislu da je sporni događaj bio prima facie samoubistvo bez ikakvog propusta policije. Prema tome, ovaj postupak nije bio u skladu sa procesnim obavezama prema članu 2. Konvencije, pošto mu je nedostajala i sveobuhvatnost i objektivnost (videti, uz odgovarajuće izmene, Oğur protiv Turske [VV], broj 21594/93, st. 91-92, ECHR 1999-III; Mižigárová protiv Slovačke, broj 74832/01, st. 98-100, 14. decembar 2010. godine; iJuozaitienė i Bikulčius protiv Litvanije, br. 70659/01 i 74371/01, stav 91, 24. april 2008. godine).

(iii) Krivična istraga

83. Sud mora na odgovarajući način razmotriti delotvornost krivičnog postupka, koji se čini, bar teoretski, jedinim odgovarajućim domaćim pravnim lekom u tim okolnostima. Iako se on mora oceniti na osnovu svih relevantnih činjenica i imajući u vidu praktične okolnosti sprovođenja istrage, treba naglasiti da obaveza sprovođenja istrage povlači obavezu posebno strogog nadzora u situacijama postojanja sumnjivih okolnosti o nastanku smrti, dok je žrtva bila u rukama državnih službenika, uključujući i zadržavanje u policiji (videti, na primer, Velikova, citirana u gornjem tekstu, st. 80. i 82.).

(a) Istražne radnje preduzete posle događaja

84. Državni organi su preduzeli jedan broj radnji na sopstvenu inicijativu kako bi se se događaj u policijskoj stanici ispitao neposredno pošto se desio (videti st. 16-20. u gornjem tekstu). Iako ove početne radnje preduzete dve godine pre nego što je Srbija ratifikovala Konvenciju, ne spadaju u nadležnost Suda, Sud će konstatovati bitne činjenice, iz razloga konteksta i razmatrajući pritužbe u celini.

85. Sud primećuje da je ograničenost sprovedenog uviđaja na licu mesta uticala na istragu sprovedenu po stupanju Konvencije na snagu. Sledeći elementi su na žalost nedostajali u spisima predmeta: (i) vreme događaja i vreme uviđaja; stoga nije poznato da li je bilo nekog odugovlačenja koje bi moglo dovesti u pitanje delotvornost istrage; (ii) uzimanje i prikupljanje otisaka prstiju, kao i drugih uzoraka (telesnih tečnosti, dlaka, vlakana itd.) nekom posebnom metodom osim "vizuelnog pregleda"; (iii) identifikacija policajaca koji su istražnom sudiji dali izveštaj o događaju; (iv) popis odeće gospodina Dejana Petrovića i njeno ispitivanje u laboratoriji radi telesnih tečnosti, ili zapis o njenom fizičkom oštećenju zbog navodnog "provlačenja kroz" prozor; (v) dokaz da su dodiri i odeća policajaca umešanih u događaj prikupljeni radi kriminalističko tehničkog pregleda; (vi) objašnjenje zašto je gospodin Dejan Petrović odveden u kancelariju policajaca, a ne u prostoriju za ispitivanje, čekaonicu ili prostoriju za zadržavanje; i (vii) dokaz da je učinjen napor da se od nekog prisutnog u policijskoj stanici dobije informacija ili od suseda, u smislu da li su, kada, gde i pod kojim okolnostima videli gospodina Dejana Petrovića ili da li su bili svedoci tog događaja. Dalje, primećeno je, na žalost, da nijedna snimljena fotografija nije bila usredsređena na prozorsko staklo ili stvarno mesto gde je gospodin Dejan Petrović pao. Osim toga, tehničar za uviđaj i policajci koji su ispitivali umešane policijske službenike bili su iz istog lanca komande beogradske policije kao i ovi drugi i ni u jednom izveštaju o njihovom ispitivanju se ne navodi da li su policajci bili razdvojeni posle tog događaja niti da li su imali vremena da se tajno dogovore u smislu navedene očigledne nedoslednosti iskaza koje su dali suprugu podnositeljke predstavke i sredstvima informisanja (videti st. 14, 11. i 20-22. u gornjem tekstu, tim redom; videti takođe, uz odgovarajuće izmene, Jasinskis protiv Letonije, broj 45744/08, stav 78, 21. decembar 2010 . godine).

86. Najzad, Sud primećuje da su obdukciju obavili lekari specijalisti sudske medicine tri dana posle smrti gospodina Dejana Petrovića, našavši da su opisani prelomi i povrede "naneti tupim, teškim i zamahnutim predmetom" (videti stav 16. u gornjem tekstu). Međutim, ispostavilo se da ona ne sadrži toksikološku analizu, fotografije i analizu načina na koji je povreda zadobijena.

(b) Uloga javnog tužioca

87. U skladu sa domaćim pravom (videti stav 47. u gornjem tekstu), dužnost javnog tužioca je bila da obezbedi sprovođenje delotvorne zvanične istrage. Sud prvo primećuje da u vreme koje je tužiocu bilo potrebno da odluči da osumnjičene ne goni (dve godine i devet meseci, od kojih sedam meseci posle ratifikacije Konvencije), on nije bio opterećen složenim procesnim radnjama u ovom predmetu: osim što je naložio da se uradi izveštaj stručnjaka sudske medicine, on je samo prikupio pisane dokaze koji su nastali za vreme hospitalizacije gospodina Dejana Petrovića i disciplinskog postupka (videti st. 25-26. i 28. u gornjem tekstu; videti, u vezi sa zahtevom marljivosti gde je obična istraga trajala dve godine i pet meseci, Vasîlca protiv Republike Moldavije, broj 69527/10, stav 33, 11. februar 2014. godine). Nema dokaza da je tužilac ispitao bilo kog policajca, stručnjaka sudske medicine ili roditelje gospodina Dejana Petrovića, ili da je pokušao da identifikuje neke svedoke van policijske zgrade. Predlozi podnositeljke predstavke da se obave druge istražne radnje su odbačeni (videti st. 30. i 32. u gornjem tekstu).

88. Član 2. ne nameće istražnim organima obavezu krivičnog gonjenja u svakom predmetu i prihvatanja svakog zahteva za preduzimanje određene istražne radnje koju predlaže neko od rođaka tokom istrage (videti, na primer, Giuliani i Gaggio protiv Italije [VV], broj 23458/02, stav 304, ECHR 2011 (izvodi), i Velcea i Mazăre, citirana u gornjem tekstu, stav 113.). Sud primećuje, međutim, da u predmetnom slučaju, uprkos jednom broju okolnosti u vezi sa dokazima koje su trebale da upozore tužioca da su potrebne dalje istražne radnje, osim uzimanja pismenih izjava, on nije preduzeo čak ni neke najosnovnije. Posebno, u izveštaju veštaka iz 2004. godine zaključuje se da se gospodin Dejan Petrović mogao "provući" kroz prozor i da su njegove fatalne povrede mogle biti izazvane skokom kroz prozor i padom na tvrdu površinu. Ovo je bio opšti zaključak o uzroku fatalnih povreda, pošto veštaci nisu ulazili u detalje načina na koji je svaka različita povreda zadobijena. U svakom slučaju, Sud je posebno uzeo u obzir činjenicu da nikada nije obavljena rekonstrukcija ovog događaja, a ni Vlada nije pokušala da objasni propust u prvoj fazi (videti Ramsahai, citirana u gornjem tekstu, st. 326. i 329, i Eremiášová i Pechová, citirana u gornjem tekstu, stav 146.).

89. Osim toga, uprkos činjenici da je tužilac očevidno nastavio sa istragom pod pretpostavkom da je preminuli izvršio samoubistvo, razlozi zbog kojih bi on doneo takvu drastičnu odluku nisu ispitani. Zdravstveni karton gospodina Dejana Petrovića, sa detaljima o upotrebi, na primer, alkohola ili supstanci ili pokušaja samoubistva, nije dobijen (videti Ognyanova i Choban protiv Bugarske, broj 46317/99, stav 112, 23. februar 2006. godine). Takođe, očigledno se nije smatralo neophodnim da se ode u bolnicu za vreme hospitalizacije gospodina Dejana Petrovića kako bi se dobila potpuna lekarska evidencija ili da se razgovara sa lekarskim osobljem o povredama gospodina Dejana Petrovića ili o znacima nasilja koji su se mogli pojaviti za vreme njegovog puta u bolnicu, o prijemu ili tokom njegovog daljeg lečenja u njoj.

90. S obzirom na gore navedeno, ne postoje naznake da je prilikom utvrđivanja činjenica ovog događaja tužilac bio spreman da temeljno ispita policijski izveštaj o ovom događaju (uporediti razlike sa Ramsahai, citirana u gornjem tekstu, st. 344-45, i Ergi protiv Turske, 28. jul 1998. godine, st. 83-84, Izveštaji 1998-IV). Štaviše, Sud ističe da se, u skladu sa domaćim pravom (videti stav 48. u gornjem tekstu), od tužioca zahteva da iznese razloge za odluku da ne preduzima krivično gonjenje (uporediti razlike sa McKerr, citirana u gornjem tekstu, stav 130.). S obzirom na stanje spisa predmeta, Sud ne može da oceni kako je tužilac ocenio prikupljene dokaze i izveo zaključke da dalja istraga nije potrebna, prilikom donošenja odluke o odbacivanju prijave, ako je ona uopšte urađena u pisanoj formi, jer nije poslata ni podnositeljki predstavke ni Sudu. Uprkos zahtevu Suda da se to učini, Vlada nije objasnila i dokumentovala ulogu OJT i praksu u vezi sa tim zakonskim zahtevom.

91. Ona je, međutim, tvrdila da je izjava OJT od jedne rečenice podnositeljki predstavke u ovom predmetu odgovarala obrazloženoj odluci o odbacivanju kao što se zahteva domaćim zakonom.

92. Imajući u vidu stvarne okolnosti sprovedene istrage, Sud može da prihvati da bi izjava kao što je izjava u predmetnom slučaju mogla biti zadovoljavajuća u određenim vrstama predmeta. Kada je, međutim, reč o kontraverznim događajima, a posebno o onim koji potencijalno uključuju odgovornost države, trebalo bi obezbediti obrazloženu odluku o odbacivanju kojom se u pisanoj formi navode dokazi, kao i nalazi po okončanju istrage (uporediti razlike sa Gurtekin i drugi i dva druga podnosioca predstavke protiv Kipra (odluka), br. 60441/13, 68206/13 i 68667/13, stav 29, 11. mart 2014. godine). Inače, nedostatak transparentnosti može da ugrozi poverenje javnosti da će se država pridržavati načela vladavine prava i sprečiti pojavu prikrivanja ili tolerancije nezakonitih postupaka (videti, uz odgovarajuće izmene, Hugh Jordan, citirana u gornjem tekstu, st. 123-24, i McKerr, citirana u gornjem tekstu, stav 131.).

(γ) Supsidijarno krivično gonjenje

93. Sud podseća da Konvencija ne obavezuje države ugovornice da uspostavljaju mehanizam kontrole odluka tužilaca o sprovođenju istrage, niti je uloga Suda da upravlja funkcionisanjem, i primenom postupaka, krivičnih, istražnih i pravosudnih sistema u državama ugovornicama, koji se mogu razlikovati u pristupima i politikama (videti Gurtekin i drugi, citirana u gornjem tekstu, stav 28. uz dalja pozivanja na nju). Kada, međutim, država izabere takav mehanizam (videti stav 34. Preporuke Rec(2000)19 u stavu 45. u gornjem tekstu), Sud će ga, kao što je ranije navedeno, uzeti u obzir i razmotriti da li bi kontrola u pitanju mogla ispraviti nedostatke istrage tužioca i ispuniti određene uslove u skladu sa procesnim aspektom člana 2. (videti, na primer, Mladenović, citirana u gornjem tekstu, stav 53, i Ramsahai, citirana u gornjem tekstu, st. 351-55.).

94. Domaći sudovi su u predmetnom slučaju odbili zahteve podnositeljke predstavke za preduzimanje brojnih istražnih radnji i potvrdili odluku tužioca da ne preduzme krivično gonjenje, uprkos oštroj kritici Republičkog javnog tužioca. Sud generalno ne smatra prikladnim da se meša u istrage koje organi sprovode ili njihovo utvrđivanje činjenica, osim ako oni očigledno propuste da uzmu u obzir relevantne elemente ili su proizvoljni i pristrasni (videti, uz odgovarajuće izmene, Drăganschi protiv Rumunije (odluka), broj 40890/04, 18. maj 2010. godine, i Kolevi protiv Bugarske, broj 1108/02, stav 201, 5. novembar 2009. godine).

95. S obzirom na fundamentalnu važnost prava na život, državni organi moraju biti osetljivi na sve informacije ili materijale koji imaju potencijal da ili dovedu u pitanje zaključke ranije istrage ili da omoguće da se ranije nezavršena istraga nastavi. Sud primećuje da je, pošto je tužilac zaključio predmet, novi izveštaj veštaka iz 2006. godine svakako bacio novo svetlo na zvaničnu verziju pada gospodina Dejana Petrovića, pošto su njegovi nalazi osporili nalaze iz izveštaja iz 2004. godine. Naime, u izveštaju iz 2004. godine navodi se da je gospodin Dejan Petrović mogao da se "provuče" kroz prozor i zaključuje da su njegove povrede nastale samo zbog skoka kroz prozor i pada na tvrdu površinu, bez ikakvog objašnjenja ostvarljivosti konačnog zaključka (videti stav 29. u gornjem tekstu). U svakom slučaju, ovaj drugi izveštaj iz 2006. godine potvrdio je da su povrede mogle biti prouzrokovane padom sa drugog sprata, ali je rasvetlio da je, imajući u vidu sve okolnosti predmeta, praktično bilo nemoguće da gospodin Dejan Petrović razbije prozor i iskoči iz policijskih prostorija svojom voljom. On je jedino mogao pasti kroz otvoren prozor (videti stav 34. u gornjem tekstu).

96. Sud smatra da neobjašnjenom propustu da se obavi istraga, i pokušajima da se taj postupak čak omete, treba posvetiti posebnu pažnju. S obzirom na tri kontradiktorna izveštaja veštaka sudske medicine (pri čemu je obdukcioni zapisnik treći), nijedan pravosudni organ nije pokušao da pozove veštake sudske medicine ili traži objašnjenje preostalih forenzičkih nedoslednosti, uprkos očiglednoj presudnoj važnosti da se dobije odgovor na pitanje da li je moguće da je gospodin Dejan Petrović skočio kroz prozor. Okružni sud je zanemario značajnu nedoslednost u zvaničnoj verziji događaja i nalazima oba izveštaja stručnjaka sudske medicine, utvrdivši da su oni dosledni (videti stav 37. u gornjem tekstu). Vrhovni sud je ovu odluku potvrdio po žalbi kao jasnu, konačnu i ubedljivu, izabravši i pozivajući se samo na forenzičke nalaze iz izveštaja iz 2004. godine (videti stav 38. u gornjem tekstu). Najzad, Vrhovni sud je, kada je odlučivao o zahtevu za zaštitu zakonitosti, izgleda prihvatio policijsku verziju događaja u toj meri da je bio spreman da propusti da uzme u obzir bilo koji relevantan elemenat koji je ne potvrđuje, kao i kritiku tužioca o radu njegovih podređenih (videti st. 40-41. u gornjem tekstu). Odluke sudova su bile prilično sažete, neubedljive (po rečima Republičkog javnog tužioca, "pogrešne i proizvoljne"), ograničene na određene dokaze i izveštaje koji su očigledno pogrešno ili selektivno citirani (uporediti razlike sa Fonseca Mendes protiv Španije (odluka), broj43991/02, 1. februar 2005. godine), a neke od njih su čak donete sa zakašnjenjem što je povreda domaćeg prava (videti st. 36-37. i 49. u gornjem tekstu).

(v) Zaključak

97. Pošto je utvrdio da istraga nije ispunila takve suštinske uslove kao što su oni razmatrani u gornjem tekstu, Sud smatra da nije neophodno da razmatra njenu nezavisnost ili uključenost podnositeljke predstavke.

98. Sud zaključuje da je podnositeljka predstavke zadržala status žrtve i odbija preliminarnu primedbu Vlade o ovom pitanju. On utvrđuje da je došlo do povrede člana 2. Konvencije u njegovom procesnom aspektu.

II. NAVODNA POVREDA ČLANA 3. KONVENCIJE

99. Podnositeljka predstavke se prituživala prema članu 3. Konvencije da nije sprovedena odgovarajuća istraga o mogućem zlostavljanju njenog sina. Član 3. Konvencije propisuje sledeće:

"Niko ne sme biti podvrgnut mučenju, ili nečovečnom ili ponižavajućem postupanju ili kažnjavanju."

100. Pošto je razmotrio pritužbe podnositeljke predstavke prema članu 2. Konvencije (videti st. 53-98. u gornjem tekstu), Sud smatra da nije neophodno da posebno razmatra dopuštenost ili osnovanost pritužbe podnositeljke predstavke prema članu 3.

III. PRIMENA ČLANA 41. KONVENCIJE

101. Član 41. Konvencije propisuje:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

102. Podnositeljka predstavke je tražila 30.000 evra za nematerijalnu štetu na ime duševnog bola koji je pretrpela kao posledicu sinovljeve smrti i, posebno zbog patnje i bola usled odbijanja vlasti da sprovedu delotvornu istragu o smrti njenog sina dok je bio u pritvoru. Ovo je imalo za posledicu prekomernu patnju zato što "život njenog sina nije bio važan vlastima" i zato što ona nikada neće saznati tačne okolnosti njegove smrti. Ona će takođe morati da živi sa dugotrajnom društvenom sramotom u Srbiji zato što je majka sina koji je "samoubica".

103. Vlada je smatrala da je traženi iznos previsok u svetlu prakse Suda o sličnim pitanjima.

104. Sud ne dosuđuje nikakvu naknadu u vezi sa bolom koji je podnositeljka predstavke pretrpela zbog smrti njenog sina, pošto je ranije proglasio relevantnu pritužbu nedopuštenom ratione temporis (videti Petrović protiv Srbije (odluka), broj 40485/08, 4. januar 2012. godine).

105. Sud nalazi da su domaće vlasti u nekoliko aspekata propustile da postupe u skladu sa procesnom obavezom koja proističe iz člana 2. Konvencije. Podnositeljka predstavke mora da je pretrpela patnju i bol kao posledicu nemogućnosti sprovođenja delotvorne istrage o smrti njenog sina. S obzirom na okolnosti ovog predmeta, Sud podnositeljki predstavke dosuđuje 12.000 evra na ime nematerijalne štete. Naknadu isplaćenu podnositeljki predstavke kao rezultat parničnog postupka ne treba oduzeti od ovog iznosa, zato što je dosuđen po drugom osnovu, naime, na osnovu patnje zbog smrti njenog sina u policijskom pritvoru (videti st. 43-44. i 80-81. u gornjem tekstu; videti, iako u kontekstu člana 1. Protokola broj 1, Đokić protiv Bosne i Hercegovine, broj 6518/04, stav 74, 27. maj 2010. godine).

B. Troškovi

106. Podnositeljka predstavke nije tražila naknadu bilo kakvih troškova.

V. Zatezna kamata

107. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

IZ TIH RAZLOGA, SUD JEDNOGLASNO

1. Združuje sa pitanjem osnovanosti preliminarnu primedbu Vlade u vezi sa gubitkom statusa žrtve podnositeljke predstavke i odbija je;

2. Proglašava pritužbu prema članu 2. Konvencije dopuštenom;

3. Utvrđuje da je došlo do povrede člana 2. Konvencije u njegovom procesnom delu;

4. Utvrđuje da nije neophodno da se pritužba prema članu 3. Konvencije razmatra posebno;

5. Utvrđuje

(a) da Tužena država treba da podnositeljki predstavke plati, u roku od tri meseca od datuma kada presuda postane pravosnažna u skladu sa članom 44. stav 2. Konvencije, EUR 12.000 (dvanaest hiljada evra) na ime nematerijalne štete, koji će se pretvoriti u srpske dinare po stopi važećoj na dan isplate, plus svaki porez koji može biti naplativ;

(b) da po isteku gore navedena tri meseca do isplate, treba platiti običnu kamatu na gore navedeni iznos po stopi koja je jednaka najnižoj kamatnoj stopi Evropske centrale banke uz dodatak od tri procentna poena;

6. Odbija preostali deo potraživanja podnositeljke predstavke za pravično zadovoljenje.

 

Sastavljeno na engleskom, i dostavljeno u pisanoj formi dana 3. juna 2014. godine, prema Pravilu 77 st. 2. i 3. Poslovnika Suda.

Marialena Tsirli
Zamenik sekretara

Josep Casadevall
Predsednik