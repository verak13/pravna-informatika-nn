PETI ODJEL

PREDMET LIBERT protiv FRANCUSKE

(Zahtjev br. 588/13)

 PRESUDA 

STRASBOURG

22. veljače 2018.

KONAČNA

 2. 7. 2018.

Ova je presuda postala konačna na temelju članka 44. stavka 2. Konvencije. Može biti podvrgnuta uredničkim izmjenama.

U predmetu Libert protiv Francuske, Europski  sud  za  ljudska  prava  (Peti  odjel),  zasjedajući  u  Vijeću  u sastavu:

Angelika Nußberger, predsjednica,
Erik Møse,
André Potocki,
Yonko Grozev,
Síofra O’Leary,
Mārtiņš Mits,
Gabriele Kucsko-Stadlmayer, suci,
i Claudia Westerdiek, tajnica Odjela,

nakon vijećanja zatvorenog za javnost 12. prosinca 2017. i 30. siječnja 2018. donosi sljedeću presudu koja je usvojena na posljednje navedeni datum:

POSTUPAK

Postupak u   ovome   predmetu   pokrenut   je   na   temelju   zahtjeva (br. 588/13)   protiv   Francuske   Republike   koji   je   francuski   državljanin, g. Eric  Libert  („podnositelj  zahtjeva”)  podnio  Sudu  na  temelju  članka 34. Konvencije  za  zaštitu  ljudskih  prava  i  temeljnih  sloboda  („Konvencija”) dana 27. prosinca 2012. godine.
Podnositelja zahtjeva   zastupao   je   g. Pascal   Bibard,   odvjetnik   iz Amiensa.   Francusku   vladu   („Vlada”)   zastupao   je   njezin   zastupnik, g. François Alabrune, direktor za pravne poslove, ministar vanjskih poslova.
Podnositelj zahtjeva  konkretno  je  tvrdio  da  je  došlo  do  povrede članka 8. Konvencije kada je njegov poslodavac otvorio datoteke na tvrdom disku njegova poslovnoga računala u njegovu odsustvu.
Dana 30. ožujka 2015. godine Vlada je obaviještena o zahtjevu.
Dana 28. lipnja 2016. godine  Vijeće  je  odlučilo  odgoditi  ispitivanje predmeta  do  donošenja  odluke  ili  presude  Velikog  vijeća  u  predmetu Bărbulescu protiv Rumunjske [VV]. Presuda u predmetu Bărbulescu protiv Rumunjske ([VV], br. 61496/08) donesena je 5. rujna 2017. godine.
ČINJENICE

 I. OKOLNOSTI PREDMETA

Podnositelj zahtjeva rođen je 1958. godine i živi u Louvencourtu.
Zaposlio se   1976. godine   u   francuskom   nacionalnom   društvu   za upravljanje željezničkom infrastrukturom (Société nationale des chemins de fer  –  „SNCF”)  i  posljednja  funkcija  koju  je  u  njemu  obavljao  bila  je zamjenik voditelja Regionalne nadzorne jedinice za Amiens. Izjavio je da je 2007.godine višem rukovodstvu uložio pritužbu na ponašanje jednog njemu podređenog službenika koji  se,  prema  njegovim  tvrdnjama,  na  krajnje neprimjeren  način  obraćao  kolegi.  Taj  je  zaposlenik  tada  podnio  tužbu protiv njega nakon čega je podnositelj zahtjeva optužen za klevetu. SNCF je potom podnositelja zahtjeva suspendirao s dužnosti na temelju te optužbe.
Postupak je   prekinut   nekoliko   mjeseci   kasnije   nakon   čega   je podnositelj zahtjeva obavijestio svog poslodavca da se želi vratiti na svoju staru  funkciju.  Dobio  je  odgovor  u  kojem  ga  se  poziva  da  razmotri preseljenje  na  neku  drugu  funkciju,  no  on  je  ostao  pri  svom  izvornom zahtjevu.
Dana 17. ožujka 2008. godine,  kada  je  vraćen  na  posao,  podnositelj zahtjeva  otkrio  je  da  je  njegovo  poslovno  računalo  zaplijenjeno.  Nakon poziva  nadređenih  osoba  obaviješten  je  5. travnja 2008. godine  da  je  tvrdi disk na računalu analiziran i da su na njemu pronađene „potvrde o promjeni adrese s logotipom Opće službe sigurnosti grada Lille koje su sastavljene za treće osobe” te veliki broj datoteka s pornografskim slikama i filmovima. Iz presude   Žalbenog   suda   u   Amiensu   od   15. prosinca 2010. godine   (vidi stavke 14. – 15.   u   nastavku)   vidljivo   je   da   je   osoba   koja   je   tijekom suspenzije  mijenjala  podnositelja  zahtjeva  na  računalu  otkrila  „dokumente koji   su   mu   privukli   pozornost”   i   obavijestila   nadređene   osobe   u ožujku 2007. godine i siječnju 2008. godine.
Dana 7. svibnja 2008. godine podnositelju zahtjeva poslan je zahtjev za pisanim   obrazloženjem.   Odgovorio   je   da   je   2006. godine,   nakon problema sa svojim osobnim računalom, prebacio sadržaj jednog od svojih USB-uređaja  na  svoje  poslovno  računalo.  Dodao  je  da  su  mu  datoteke  s pornografskim  sadržajem  poslale  osobe  koje  ne  poznaje  putem  intraneta SNCF-a.
Dana 21. svibnja 2008. godine  podnositelj  zahtjeva  pozvan  je  na raspravu u disciplinskom postupku. Dana 9. lipnja 2008. godine „direktor za upravljanje  resursima”  glavnog  ureda  u  Amiensu  obavijestio  ga  je  da  je predloženo  da  ga  se  otpusti  i  da  će  dobiti  poziv  da  se  pojavi  pred disciplinskim povjerenstvom. Povjerenstvo se sastalo 15. srpnja 2008. godine.
Dana 17. srpnja 2008. godine  regionalni  direktor  SNCF-a  donio  je odluku  o  otpuštanju  podnositelja  zahtjeva.  Njegova  odluka  glasi  kako slijedi:
„ ..   analizirane   datoteke   pohranjene   na   tvrdom   disku   poslovnog   računala [podnositelja  zahtjeva],  namijenjenog  za  izvršavanje  njegovih  poslovnih  dužnosti, uključivale su sljedeće:

i. potvrdu o  promjeni  adrese  ovjerenu  njegovim  potpisom  kojom  se  potvrđuje prebačaj   gđe Catherine   [T.]   u   Opću   službu   sigurnosti   grada   Lille   na   dan 1. studenoga 2003. godine, izvorna potvrda poslana društvu ICF Nord Est omogućila je skraćivanje roka za iseljenje iz njezinog stana,

ii. potvrdu o promjeni adrese s logotipom Ministarstva pravosuđa na ime M. [S.-J.], ravnatelja Zatvora u Fresnesu, kojom se potvrđuje prebačaj M. [P.] Frédérica u Zatvor u Strasbourgu od dana 1. studenoga 2006. godine,

iii. nacrte dokumenata sastavljene na ime Michela [V.], direktora SOCRIF-a, kojima se potvrđuje njegovo financijsko stanje u pogledu tog društva,

iv. vrlo velik  broj  datoteka  s  pornografskim  slikama  i  filmovima  (zoofilija  i skatofilija).

Te  su  činjenice  protivne  posebnoj  obvezi  uzornog  ponašanja  koja  je  prešutno sadržana u dužnostima koje je on obavljao u Općoj službi sigurnosti te u suprotnosti sa sljedećim odredbama:

i člankom 5. stavkom 2.  pravilnika  RH 0006  u  pogledu  načela  kojima  je  uređeno postupanje službenika SNCF-a

ii. općom bazom podataka sigurnosti RG 0029 (politika o sigurnosti informacijskih sustava – korisnička povelja)

iii.  ‘etičkim  kodeksom’  RA 0024  –  obvezno  ponašanje  u  pogledu  informacijskog sustava društva

iv. člankom 441-1 Kaznenog zakona.”

Dana 28. listopada 2008. godine  podnositelj  zahtjeva  pokrenuo  je postupak   pred   Sudom   za   radne   sporove   u   Amiensu   (conseil   des prud’hommes) kako bi se utvrdilo da nije postojao stvaran ni ozbiljan razlog za njegovo otpuštanje. Dana 10. svibnja 2010. godine Sud za radne sporove utvrdio je da je odluka o otpuštanju podnositelja zahtjeva bila opravdana i stoga je odbacio njegove tvrdnje.
Dana 15. prosinca 2010. godine  Žalbeni  sud  u  Amiensu  potvrdio  je bit te presude. Konkretno je utvrdio kako slijedi:
„ ... [Podnositelj zahtjeva] tvrdio je da je SNCF prekršio njegovo pravo na privatni život  kada  je  u  njegovom  odsustvu  otvorio  datoteke  na  njegovom  računalu  koje  su bile naznačene kao osobne.

U pravilu se pretpostavlja da su dokumenti koje zaposlenici čuvaju u uredu društva, osim  onih  koji  su  naznačeni  kao  osobni,  namijenjeni  za  izvršavanje  poslovnih dužnosti, što znači da im poslodavac može pristupiti u odsustvu zaposlenika.

Iz  izvješća  koje  je  sastavio  SEF  jasno  je  da  su  pornografske  slike  i  videozapisi pronađeni u datoteci pod nazivom ‘rires’ [zabava] koja je bila pohranjena na tvrdom disku pod nazivom ‘D:/données personnelles’ [osobni podaci].

SNCF  je  objasnio,  i  pritom  se  to  nije  osporavalo,  da  je  zadani  naziv  diska  ‘D’

‘D:/données’ [podaci] i da ga zaposlenici u pravilu upotrebljavaju za pohranu svojih poslovnih dokumenata.

Zaposlenik  ne  može  upotrebljavati  cijeli  tvrdi  disk,  koji  je  namijenjen  za  pohranu poslovnih podataka, za privatne potrebe. Stoga je SNCF opravdano smatrao da naziv ‘données  personnelles’  [osobni  podaci]  kojim  je  bio  naznačen  tvrdi  disk  nije  valjan razlog  da  se  spriječi  SNCF  u  pristupu  disku.  U  svakom  se  slučaju  generički  pojam ‘données  personnelles’  [osobni  podaci]  mogao  odnositi  na  poslovne  datoteke  koje obrađuje osobno zaposlenik i stoga nije izrijekom ukazivao na elemente povezane s njegovim  privatnim  životom.  To  je  ovdje  i  bio  slučaj  jer  su  analizom  tvrdom  diska otkriveni i brojni poslovni dokumenti (datoteka ‘photos LGV’ [slike LGV-a], ‘photos entrepôts’ [slike skladišta] ... .

Pojam  ‘rires’  [zabava]  ne  daje  jasnu  naznaku  da  je  predmetna  datoteka  nužno privatna. Pojam se može odnositi na razmjene među kolegama na poslu ili poslovne dokumente   koje   je   zaposlenik   sačuvao   kao   zabavne   podsjetnike   na   pogreške. Poslodavac  je  s  pravom  istaknuo  da  je  u  korisničkoj  povelji  propisano  da  ‘privatni podaci  [moraju]  se  jasno  naznačiti  kao  takvi  (mogućnost  ‘privatno’  u  kriterijima programa  Outlook)’  i  da  isto  pravilo  vrijedi  i  za  medije  na  koje  se  primaju  te informacije (mapa ‘privatno’). Niži sud stoga je ispravno smatrao da datoteka nije bila naznačena kao osobna.

Isto  vrijedi  i  za  datoteke  s  pobijanim  potvrdama  čiji  su  nazivi  glasili  ‘Fred  [P.]’, ‘SOCRIF’ i ‘Catherine’.”

Žalbeni sud  također  je  utvrdio  da  otpuštanje  podnositelja  zahtjeva nije bilo nerazmjerno. Primijetio je da je i SNCF-ovim Etičkim kodeksom i njegovim   internim   pravilima   utvrđeno   da   osoblje   mora   upotrebljavati dobivena računala  isključivo  za poslovne potrebe, pri čemu  se povremena upotreba  za  privatne  potrebe  samo  tolerira.  Utvrđeno  je  da  je  podnositelj zahtjeva počinio „tešku povredu tih pravila, pri čemu je čak upotrijebio alate za  rad  za  izradu  krivotvorenog  dokumenta”.  Sud  je  smatrao  da  je  to postupanje bilo osobito ozbiljno jer se od njega, kao službenika odgovornog za opći nadzor, očekivalo uzorno ponašanje.
Podnositelj zahtjeva  podnio  je  reviziju.  Konkretno  je  tvrdio  da  je došlo do povrede članka 8. Konvencije. Odjel za radne sporove Kasacijskog suda odbio je reviziju u presudi od 4. srpnja 2012. godine. Utvrdio je kako slijedi:
„ ...iako se pretpostavlja da su datoteke koje je zaposlenik izradio na informatičkom alatu koji mu je dao njegov poslodavac za potrebe rada poslovne prirode, što znači da poslodavac ima pravo otvoriti ih u odsustvu zaposlenika, osim ako su naznačene kao osobne,  sam  naziv  tvrdog  diska  ne  može  ukazivati  na  to  da  su  baš  svi  na  njemu sadržani  podaci  privatni.  Žalbeni  sud,  koji  je  utvrdio  da  naziv  tvrdog  diska  na računalu  zaposlenika  ‘D:/données  personnelles’  [osobni  podaci]  ne  može  omogućiti zaposleniku  da  ga  upotrebljava  isključivo  za  privatne  potrebe  i  zabraniti  pristup poslodavcu,  donio  je  legitiman  zaključak  da  je  poslodavac  imao  zakonsko  pravo otvoriti   predmetne   datoteke, koje nisu naznačene kao ‘privatne’ u skladu s preporukama povelje o IT-sigurnosti.

Žalbeni sud, koji je utvrdio da je zaposlenik pohranio 1.562 pornografske datoteke ukupne veličine 787 megabajta u razdoblju od četiri godine i da je upotrebljavao svoje poslovno  računalo  za  izradu  krivotvorenih  potvrda,  ispravno  je  utvrdio  da  je  takva zloupotreba  uredske  opreme  kojom  se  krše  pravila  na  snazi  u  SNCF-u  povreda njegovih ugovornih obveza ...”

...

 II. MJERODAVNO DOMAĆE PRAVO I PRAKSA

Članci L. 1121-1 i L. 1321-3 Zakona o radu glase kako slijedi:
Članak L. 1121-1

„Nitko  ne  smije  ograničavati  prava  osoba  ili  pojedinačne  i  kolektivne  slobode  na način koji nije opravdan prirodom zadataka koji se mora izvršiti niti je razmjeran cilju kojem se teži.”

Članak L. 1321-3

Interna  pravila  ne  smiju  sadržavati: ...  2.  odredbe  kojima  se  ograničavaju  prava osoba  ili  pojedinačne  i  kolektivne  slobode  na  način  koji  nije  opravdan  prirodom zadataka koji se mora izvršiti niti je razmjeran cilju kojem se teži ... .”

U presudi   od   2. listopada 2001. godine   Odjel   za   radne   sporove Kasacijskog suda utvrdio je da zaposlenici, čak i tijekom radnog vremena i na   mjestu   rada,   imaju   pravo   na   poštovanje   njihove   privatnosti,   što konkretno  uključuje  i  povjerljivost  komunikacije.  Stoga  je  zaključio  da poslodavac  ne  smije  čitati  osobne  poruke  koje  je  zaposlenik  poslao  ili primio putem informatičkog alata koji mu je dan na raspolaganje za potrebe rada, čak i kada poslodavac zabrani upotrebu računala za potrebe koje nisu poslovne (Bulletin 2001 V br. 291, str. 233.). U presudi od 17. svibnja 2005. godine utvrdio je da „osim u slučaju ozbiljnog rizika ili u izvanrednim okolnostima, poslodavac  [može]  otvoriti  datoteke  koje  je zaposlenik  naznačio  kao  osobne  i  pohranio  na  tvrdi  disk  svog  poslovnog računala samo u prisutnosti zaposlenika ili nakon što je zaposlenik propisno pozvan na prisustvovanje” (Bulletin 2005 V br. 165, str. 143.). U presudi od 18.listopada 2006. godine dodao je   da   se   pretpostavlja   da   su   mape   i datoteke  koje  zaposlenik  izradi  u  informatičkom  alatu  koji  mu  je  dao poslodavac  za  potrebe  rada  poslovni  dokumenti,  osim  ako  ih  zaposlenik naznači kao osobne, i da bi im poslodavac stoga mogao pristupiti u odsustvu zaposlenika (Bulletin 2006 V br. 308, str. 294.).
III.  KORISNIČKA POVELJA O UPOTREBI INFORMACIJSKOG SUSTAVA SNCF-a

Korisnička povelja o upotrebi informacijskog sustava SNCF-a sadrži sljedeće odredbe:
“ ... Pristup resursima

Resursi dostupni u informacijskom sustavu SNCF-a upotrebljavaju se isključivo za poslovne aktivnosti osoblja u skladu s opisom njihova posla i u granicama zadataka koji  su  im  dodijeljeni.  Povremena  i  razumna  upotreba  sustava  elektroničke  pošte  i interneta  za  osobne  potrebe  ipak  se  tolerira  kako  bi  se  pomoglo  u  ispunjavanju praktičnih ili obiteljskih potreba, pod uvjetom da ona ne utječe na kvalitetu povezane usluge. Privatni podaci moraju se jasno naznačiti kao takvi (među ostalim, mogućnost ‘privatno’ u kriterijima programa Outlook). Isto vrijedi i za medije na koje se primaju ti podaci (mapa ‘Privatno’). Takva upotreba odobrava se isključivo na pojedinačnoj osnovi i ne može se ni na koji način prenijeti, čak ni privremeno, trećoj strani, a da pritom odgovorna osoba ne preuzme odgovornost za taj prijenos. Odobrenje se može povući u bilo kojem trenutku i poništava se u slučaju privremene ili trajne obustave poslovne aktivnosti koja opravdava taj postupak... ”

PRAVO

I. NAVODNA POVREDA ČLANKA 8. KONVENCIJE

Podnositelj zahtjeva   prigovorio   je   na   povredu   svog   prava   na poštovanje privatnog života jer je poslodavac u njegovoj odsutnosti otvorio osobne  datoteke  pohranjene  na  tvrdi  disk  njegova  poslovnog  računala. Pozvao se na članak 8. Konvencije koji glasi kako slijedi:
„1.  Svatko  ima  pravo  na  poštovanje  svoga  privatnog  i  obiteljskog  života,  doma  i dopisivanja.

2. Javna se vlast neće miješati u ostvarivanje tog prava, osim u skladu sa zakonom i ako je u demokratskom društvu nužno radi interesa državne sigurnosti, javnog reda i mira, ili  gospodarske  dobrobiti  zemlje,  te  radi  sprječavanja  nereda  ili  zločina,  radi zaštite zdravlja ili morala kao i radi zaštite prava i sloboda drugih.”

 A. Dopuštenost

Vlada je tvrdila da članak 8. Konvencije nije primjenjiv jer se ni u predmetno vrijeme  ni  u  vrijeme  podnošenja  zahtjeva  SNCF  nije  mogao smatrati javnom vlasti u smislu drugog stavka članka 8. i da nije došlo do miješanja u ostvarivanje prava podnositelja zahtjeva na poštovanje njegova privatnog života u smislu te odredbe.
Međutim, pitanje je li došlo do miješanja javne vlasti u ostvarivanje tog prava   u   smislu   drugog   stavka   članka 8.   razlikuje   se   od   pitanja primjenjivosti te odredbe koje se zapravo odnosi na osnovanost predmeta. Sud će ga stoga analizirati prilikom ispitivanja osnovanosti prigovora (vidi stavke 37. – 41. u nastavku).
Iako je  utvrdio  prethodno,  Sud  ipak  smatra  da  je  važno  donijeti odluku o primjenjivosti članka 8. u ovom predmetu. U tom   pogledu primjećuje da je već prije istaknuo da bi telefonski pozivi s mjesta rada za potrebe  koje  nisu  poslovne  mogli  biti  obuhvaćeni  konceptima  „privatnog života”   i   „dopisivanja”   u   smislu   članka 8.   stavka 1.   Konvencije   (vidi Halford  protiv  Ujedinjenog  Kraljevstva,  25. lipnja 1997. ,  stavci 44. – 46., Izvješća  o  presudama  i  odlukama  1997-III,  vidi  i  Amann  protiv  Švicarske [VV], br. 27798/95, stavak 44. ECHR 2000-II). U predmetu Halford Sud je utvrdio da je podnositeljica zahtjeva mogla razumno očekivati da će takvi pozivi biti privatni, a to je očekivanje dodatno potvrđeno činjenicom da je ona  kao  zamjenica  glavnog  ravnatelja  policije  jedina  upotrebljavala  svoj ured  u  kojem  su  se  nalazila  dva  telefona,  pri  čemu  je  jedan  bio  posebno namijenjen   za   njezinu   privatnu   upotrebu.   Nadalje,   nakon   poslanog memoranduma potvrđeno joj je da može upotrebljavati te uredske telefone za potrebe njezinog predmeta o diskriminaciji na osnovi spola.
Elektronička pošta  poslana  s  mjesta  rada,  informacije  dobivene nadzorom privatne upotrebe interneta na mjestu rada (vidi Copland protiv Ujedinjenog    Kraljevstva,    br. 62617/00,    stavak 41.,    ECHR 2007-I)    i elektronički  podaci  koji  se  sastoje  od  elektroničke  pošte  ili  računalne evidencije (vidi, mutatis mutandis, Vinci Construction i GTM Génie Civil et Services   protiv   Francuske,   br.   63629/10   i   60567/10,   stavci 69. – 70., 2. travnja 2015.; no okolnosti tog predmeta razlikovali su se od okolnosti u ovom predmetu jer su u njemu društva u biti prigovorila na pretraživanje i zapljenu elektroničkih podataka koji su se sastojali od računalne evidencije i elektroničke pošte niza  njihovih  zaposlenika  koje  su  sadržavale,  među ostalim,  poruke  obuhvaćene  obvezom  povjerljivosti  između  odvjetnika  i klijenta) mogu biti temelj za aktivaciju zaštite iz članka 8.
Sud stoga  može  prihvatiti  da  se  u  određenim  okolnostima  može smatrati   da   se   podaci   koji   nisu   poslovni,   na   primjer   podaci   koje   je zaposlenik jasno naznačio kao privatne i pohranio na računalo koje mu je poslodavac dao za potrebe rada, odnose na „privatni život” tog zaposlenika. U ovom predmetu, kako je navedeno u presudi Žalbenog suda u Amiensu od   15. prosinca 2010. godine   u   predmetu   podnositelja   zahtjeva,   SNCF tolerira  osoblju  povremenu  upotrebu  poslovnih  informatičkih  resursa  za privatne potrebe, no utvrdio je pravila koja se u tom pogledu moraju slijediti (vidi, mutatis mutandi, Bărbulescu, prethodno citiran, stavak 80.).
S obzirom na prethodno Sud primjećuje da prigovor nije očigledno neosnovan u  smislu  članka 35.  stavka 3.  točke (a)  Konvencije  i  da  nije nedopušten ni po kojoj drugoj osnovi. Stoga ga proglašava dopuštenim.
 B. Osnovanost

1. Tvrdnje stranaka

(a) Podnositelj zahtjeva

U pogledu  pitanja  o  tome  je  li  došlo  do  miješanja  javne  vlasti  u smislu  članka 8.  stavka 2.  Konvencije  podnositelj  zahtjeva  od  početka  je tvrdio  da  je  SNCF  grupa  koja  se  sastoji  od  tri  javna  tijela  koja  obavljaju industrijsku  i  gospodarsku  djelatnost  (établissement  public  à  caractère industriel et commercial – „EPIC”).  Primijetio je da pojam „javno tijelo” već ukazuje na to da je riječ o javnoj vlasti i dodao je da su predmetna tri EPIC-a  u  stopostotnom  državnom  vlasništvu,  da  je  najviše  službenike SNCF-a izravno imenovala Vlada i da država vrši nadzor nad SNCF-om u okviru  Opće  uprave  za  infrastrukturu,  promet  i  more  pri  Ministarstvu ekologije, održivog razvoja i energije.
Podnositelj zahtjeva   priznao   je   da   je   upotrebljavao   poslovno računalo  za  osobne  potrebe,  no  zanijekao  je  da  je  personalizirao  cijeli sadržaj  tvrdog  diska  i  pritom  je  tvrdio  da  je  samo  dio  sadržaja  naznačio nazivom „D:/données personnelles” (osobni podaci). Dodao je da nije bilo dovoljno takvih dokumenata da bi se moglo pretpostaviti da su povezani s poslom s obzirom na to da se pobrinuo da razdijeli prostor na svom tvrdom disku  na  dva  dijela,  od  kojih  je  jedan  nazvao  „D:/données  personnelles” (osobni  podaci).  Istaknuo  je  da  je  njegov  poslodavac  pregledao  datoteku pod nazivom „rires” (zabava) iako nije bilo sumnje da taj pojam označava sadržaj koji nije povezan s poslom.
Podnositelj zahtjeva   zatim   je   tvrdio   da   miješanje   na   koje   je prigovorio nije bilo u skladu sa zakonom i pritom istaknuo, među ostalim, da su članci L. 1121-1 i L. 1321-3 Zakona o radu, na koje Vlada upućuje, ograničeni u smislu da samo općenito određuju da je primjena takve mjere moguća  kada  je  opravdana  prirodom  zadataka  koji  se  mora  izvršiti  i razmjerna cilju kojem se teži.
Podnositelj zahtjeva nadalje je tvrdio da provedena mjera na koju je prigovorio nije   težila   legitimnom   cilju.   Smatrao   je   da   potreba   da   se poslodavcu omogući da nadzire izvršavaju li zaposlenici svoj posao i da se uvjeri  da  se  zaposlenici  pridržavaju  pravila,  nije  bila  bitno  pitanje  za razmatranje  u  njegovom  predmetu  jer  je  njegovo  računalo  zaplijenjeno  i njegov  sadržaj  pretražen  u  trenutku  kada  on  više  od  godinu  dana  nije  bio prisutan  u  društvu  te  da  računalo  stoga  nije  bilo  upotrebljavano  duže vrijeme.  Njegov  se  poslodavac  nije  mogao  pozvati  ni   na  potrebu  za sprečavanjem    zločina    s    obzirom    na    to    da    posjedovanje    erotskih, pornografskih  ili  smiješnih  slika  nije  u  suprotnosti  s  francuskim  pravom. Zatim  je  tvrdio  da  ta  osnova  predmnijeva  prethodno  postojanje  sumnje,  a njegov  poslodavac  nije  mogao  znati  što  sadrže  predmetne  datoteke  prije nego što ih je otvorio. Osporavao je Vladinu tvrdnju da je njegova zamjena otkrila  te  datoteke  poslodavcu  s  obzirom  na  to  da  taj  zaposlenik  nije upotrebljavao njegovo računalo, nego drugi hardver. Tvrdio je da je njegov poslodavac zapravo tražio izgovor da se riješi dugogodišnjeg rukovodećeg zaposlenika bez većih troškova.
Podnositelj zahtjeva  tvrdio  je  da  je  pretrpio  materijalnu  povredu svog prava na poštovanje privatnog života. Smatrao je da se ta povreda ne može  smatrati  razmjernom  ako  se  zaposleniku  ne  pruže  materijalna  i formalna jamstva. Francusko pozitivno pravo ne pruža takva jamstva.
(b)  Vlada

Vlada je  tvrdila  da  nije  došlo  do  „miješanja”  u  smislu  članka 8. stavka 2.  Konvencije  u  pravo  podnositelja  zahtjeva  na  poštovanje  njegova privatnog  života  jer  datoteke  koje  su  otvorile  njemu  nadređene  osobe  nije propisno  naznačio  kao  privatne.  Dodala  je  da  ne  bi  bila  riječ  o  miješanju „javne vlasti” u smislu te odredbe i da je došlo do miješanja jer je SNCF EPIC na čije se zaposlenike primjenjuje privatno pravo, čije neregulatorne odluke donesene u vezi s njima imaju privatnopravni karakter i u pogledu kojeg  su  za  sporove  između  poslodavca  i  zaposlenika  nadležni  redovni sudovi.
U slučaju da se utvrdi suprotno, Vlada je tvrdila da je miješanje bilo u skladu   sa   zakonom   (članci   L. 1121-1   i   L. 1321-3   Zakona   o   radu, dopunjeni sudskom praksom Kasacijskog suda), težilo legitimnim ciljevima i bilo nužno u demokratskom društvu.
Kad je riječ o ciljevima kojima se težilo, Vlada je tvrdila prvo da je predmetno miješanje  težilo  zajamčiti  zaštitu  „prava  i  sloboda  drugih”: poslodavca  kojem  bi  trebalo  biti  omogućeno  da  nadzire  izvršavaju  li zaposlenici   svoj   posao,   da   se   uvjeri   da   se   zaposlenici   pridržavaju primjenjivih  pravila,  da  zaštiti  elektroničke  mreže  društva  i  spriječi  rizike povezane   s   neovlaštenom   upotrebom   poslovnih   računala.   Kao   drugo, uputila  je  na  „sprečavanje  zločina”  u  kojem  je  pogledu  istaknula  da  je podnositelj  zahtjeva  suspendiran  s  dužnosti  na  početku  2007. godine  zbog kaznene  prijave  protiv  njega  i  da  je  njegov  poslodavac  proveo  detaljnije istrage tek nakon što je njegova privremena zamjena na njegovom računalu otkrila sumnjive dokumente.
Vlada je  zatim  istaknula  da  je  u  predmetu  Copland  (prethodno citirano) Sud utvrdio da ne može isključiti mogućnost da se nadzor telefona, elektroničke  pošte  ili  upotrebe  interneta  zaposlenika  na  mjestu  rada  može smatrati nužnim u demokratskom društvu u određenim situacijama u kojima se  teži  legitimnom  cilju.  Skrenula  je  pozornost  na  slobodu  procjene  koju države imaju u području radnih sporova u kojima se moraju odvagnuti dva suprotna  interesa  te  na  zaštitu  zajamčenu  francuskim  pozitivnom  pravom prema  kojoj  poslodavac  u  odsustvu  zaposlenika  ne  može  pregledavati  ni otvarati datoteke i mape koje su naznačene kao osobne. No tvrdila je da na temelju  ugovora  o  radu  i  podređenog  položaja  koji  iz  njega  proizlazi poslodavci imaju pravo očekivati da zaposlenici izvršavaju zadatke koji su im  dodijeljeni.  Navela  je  da  je  Kasacijski  sud  stoga  konkretno  utvrdio  da poslodavci mogu smatrati da su zaposlenici prekršili svoje ugovorne obveze ako  zloupotrebljavaju  informatičke  alate  za  privatne  potrebe  (Cass.  Soc. 16. svibnja 2007., br. 05-46.455) ili  u  nemoralne  svrhe  koje  će  naštetiti interesima  društva  (Cass.  Soc.  2. lipnja 2004.,  br. 03-45.269).  Vlada  je tvrdila  da  s  obzirom  na  to  da  je  podnositelj  zahtjeva  radio  u  odjelu odgovornom  za  sigurnost  željeznica,  njegov  je  poslodavac  morao  imati pristup poslovnim dokumentima na njegovom poslovnom računalu. Budući da je podnositelj zahtjeva dao svom cijelom tvrdom disku naziv „données personnelles”  (osobni  podaci),  njegov  poslodavac  nije  imao  drugi  izbor nego  da  pristupi  toj  datoteci.  SNCF  je  imao  dužnost  istražiti  navode zaposlenika  koji  je  mijenjao  podnositelja  zahtjeva  i  obavijestio  SNCF  o „predmetnim datotekama” na tvrdom disku njegova računala.
Vlada je primijetila da je u SNCF-ovu Etičkom kodeksu i internim pravilima propisano  da  osoblje  mora  upotrebljavati  informatičke  resurse društva  isključivo  za  potrebe  rada  te  da  se  njihova  upotreba  za  privatne potrebe  odobrava  samo  izvanredno,  povremeno  i  razumno  i  u  kontekstu svakodnevnog i obiteljskog života, te je zabranjena svaka upotreba kojom se zauzima velika količina prostora za pohranu i svaki pristup stranicama čiji je sadržaj u suprotnosti s javnim redom, dostojanstvom osoba i moralima. Zaključila  je  da  je  nemoguće  da  podnositelj  zahtjeva  nije  znao  da  se pohranom  1.562  pornografske  datoteke  veličine  787 megabajta  na  svom tvrdom  disku  u  razdoblju  od  četiri  godine  krši  korisnička  povelja,  Etički kodeks  i  SNCF-ova  interna  pravila.  Dodavši  da  su  te  datoteke  „mogle prouzročiti   probleme   poslodavcu,   protiv   kojeg   se   naknadno   mogao pokrenuti postupak zbog pasivnog dosluha”, Vlada je zaključila da je mjera na koju se prigovorilo bila u cijelosti opravdana i razmjerna.
2. Ocjena Suda

(a)  Je  li  došlo  do  miješanja  javne  vlasti  i  odnosi  li  se  ovaj  predmet  na negativnu ili pozitivnu obvezu

Vladine tvrdnje  nisu  uvjerile  Sud  da  nije  došlo  do  „miješanja”  u pravo  na  poštovanje  privatnog  života  podnositelja  zahtjeva  jer  on  nije ispravno  naznačio  datoteke  koje  su  otvorile  njemu  nadređene  osobe  kao privatne.  Primjećuje  da  Vlada  nije  porekla  da  su  se  datoteke  podnositelja zahtjeva  na  njegovu  poslovnom  računalu  otvorile  bez  njegova  znanja  i  u njegovu  odsustvu.  S  obzirom  na  posebne  okolnosti  ovog  predmeta  Sud  je spreman prihvatiti da je došlo do miješanja u njegovo pravo na poštovanje privatnog života.
Vladine tvrdnje  nisu  uvjerile  Sud  ni  da  SNCF  nije  javno  tijelo  u smislu članka 8. stavka 1. Konvencije. Istina je, kao što je Vlada primijetila, da SNCF obavlja „industrijsku i gospodarsku” djelatnost, da se na njegovo osoblje primjenjuje privatno pravo, da neregulatorne odluke koje on donosi u vezi s osobljem imaju privatnopravni karakter i da su za radne sporove u kojima  je  on  stranka  nadležni  redovni  sudovi.  Unatoč  tome,  riječ  je  o javnopravnom    subjektu    („javno    tijelo    koje    obavlja    industrijsku    i gospodarsku  djelatnost”)  koji  je  pod  nadzorom  države  i  čije  direktore imenuje  država  te  koji  pruža  javnu  uslugu,  ima  monopol  i  uživa  prešutno državno  jamstvo.  S  obzirom  na  sudsku  praksu  Suda  o  konceptu  „javnog tijela” (vidi konkretno Kotov protiv Rusije [VV], br. 54522/00, stavci 92. – 107.,  3. travnja 2012.,  Liseytseva  i  Maslov  protiv  Rusije,  br.  39483/05  i 40527/10,  stavci 183. – 192.,  9. listopada 2014.,  i  Samsonov  protiv  Rusije (odl.) br. 2880/10,     stavci 63. – 66.,     16. rujna 2014.)     ti     čimbenici potkrjepljuju  definiciju  SNCF-a  kao  javnog  tijela  za  potrebe  članka 8. Konvencije.
Ovaj predmet  mora  se  usporediti  i  s  predmetima  RENFE  protiv Španjolske   ((odl.)   br. 35216/97,   8. rujna 1997.)   i   Copland   (prethodno citirano, stavci 43. – 44.). U prvo navedenom predmetu Europska komisija za   ljudska   prava   utvrdila   je   da   je   španjolsko   nacionalno   društvo   za upravljanje   željezničkom   infrastrukturom   „vladina   organizacija”   jer   je odgovorno vladi i ima monopol (uzimajući u obzir razlike između koncepta „vladine  organizacije”  i  koncepta  „javnog  tijela”,  Sud  je  te  dvije  situacije ispitao   na   sličan   način;   vidi,   na   primjer,   Kotov,   prethodno   citiran, stavak 95.). U posljednje navedenom predmetu Sud je utvrdio da bi mjera koju  je  poslodavac  iz  javnog  sektora  proveo  protiv  jednog  od  svojih zaposlenika  bila  miješanje  javne  vlasti  u  pravo  na  poštovanje  privatnog  i obiteljskog   života   tog   zaposlenika   (predmet   se   odnosio   na   nadzor dopisivanja  zaposlenika  državnog  fakulteta  koji  su  provodili  osnivačka tijela).
Stoga se  ovaj  predmet  razlikuje  od  prethodno  citiranog  predmeta Bărbulescu   (stavci 108. – 111.),   u   kojem   je   isključivo   poslodavac   iz privatnog sektora prekršio pravo na poštovanje privatnog života i privatnog dopisivanja.
Budući da je riječ o miješanju javne vlasti, prigovor se mora ispitati u kontekstu negativnih obveza države, a ne u kontekstu njezinih pozitivnih obveza kao što je bio slučaj u prethodno citiranom predmetu Bărbulescu.
Takvo miješanje  povreda  je  članka 8.  osim  ako  je  „u  skladu  sa zakonom”, teži legitimnim ciljevima iz stavka 2., neovisno o tome je li riječ o  jednom  ili  više  ciljeva,  i  nužno  je  u  demokratskom  društvu  kako  bi  se postigao predmetni cilj ili ciljevi.
(b)  Usklađenost sa zakonom

Sud primjećuje da je ustaljena sudska praksa da pojam „u skladu sa zakonom” podrazumijeva da u domaćem pravu mora postojati mjera pravne zaštite protiv   proizvoljnog   miješanja   javnih   vlasti   u   prava   zaštićena člankom 8. stavkom 1., a to proizlazi iz cilja i svrhe članka 8. Taj izraz ne obuhvaća  samo  usklađenost  sa  zakonom,  nego  i  kvalitetu  tog  zakona odnosno  zahtjev  da  zakon  bude  u  skladu  s  vladavinom  prava. Kako  bi  se ispunio zahtjev predvidljivosti, zakon mora imati odredbe koje su dovoljno jasne da pojedincima daju odgovarajuće naznake o okolnostima i uvjetima u kojima  vlasti  imaju  pravo  pribjeći  takvim  mjerama  (vidi,  na  primjer, Copland, prethodno citiran, stavci 45. – 46.).
Vlada je  uputila  na  članke  L. 1121-1  i  L. 1321-3  Zakona  o  radu  u kojima se samo u općem smislu ukazuje na to da društvo ne može ograničiti prava osoba ili pojedinačne i kolektivne slobode na način koji nije opravdan prirodom zadataka koji se mora izvršiti niti je razmjeran cilju kojem se teži, te  da  interna  pravila  poslodavca  ne  mogu  sadržavati  odredbe  kojima  se ograničavaju prava osoba ili pojedinačne i kolektivne slobode na način koji nije opravdan prirodom zadataka koji se mora izvršiti niti je razmjeran cilju kojem se teži (vidi prethodni stavak 17.). Međutim, Sud primjećuje da je pri ispitivanju  prigovora  na  temelju  članka 8.  Kasacijski  sud  već  utvrdio  da, osim u slučaju ozbiljnog rizika ili u izvanrednim okolnostima, poslodavac može otvoriti datoteke koje je zaposlenik naznačio kao osobne i pohranio na tvrdi disk svog poslovnog računala samo u prisutnosti zaposlenika ili nakon što  je  zaposlenik  propisno  pozvan  na  prisustvovanje.  Dodao  je  da  se pretpostavlja da su mape i datoteke koje zaposlenik izradi na računalu koje mu  je  dao  poslodavac  za  potrebe  rada  poslovni  dokumenti,  osim  ako  ih zaposlenik naznači kao osobne, i da bi im poslodavac stoga mogao pristupiti u odsustvu zaposlenika (vidi prethodni stavak 18.). Sud zaključuje  da je u predmetno vrijeme pozitivnim pravom poslodavcu već bilo omogućeno da unutar  utvrđenih  ograničenja  otvori  datoteke  pohranjene  na  poslovnom računalu zaposlenika. Stoga potvrđuje da je miješanje na koje je prigovorio podnositelj zahtjeva imalo pravnu osnovu i da je pozitivno pravo sadržavalo odgovarajuće odredbe kojima se utvrđuju okolnosti i uvjeti u kojima valjano može smatrati da je takva mjera „u skladu sa zakonom”.
(c)  Legitiman cilj

Iako miješanje u datoteke pohranjene na računalu zaposlenika može imati legitiman   cilj   „sprečavanja   zločina”,   Sud   se   ne   može   složiti   s Vladinom tvrdnjom da je to bio slučaj u ovom predmetu. Sud u tom pogledu uvažava Vladinu tvrdnju da je podnositelj zahtjeva suspendiran s dužnosti na početku  2007. godine zbog kaznene prijave protiv njega i da je njegov poslodavac  proveo  detaljnije  istrage  tek  nakon  što  je  njegova  privremena zamjena na njegovom računalu otkrila sumnjive dokumente. Međutim, Sud primjećuje   da   predmetne   datoteke   nisu   otvorene   u   okviru   kaznenog postupka pokrenutog protiv podnositelja zahtjeva te da ni domaće odluke ni drugi  dokumenti  u  predmetu  ne  pokazuju  da  se  u  bilo  kojem  trenutku  u domaćem postupku smatralo da bi sadržaj tih datoteka mogao biti kazneno djelo.
No Sud potvrđuje tvrdnju Vlade da se miješanjem nastojala osigurati zaštita „prava  drugih”,  odnosno  u  ovom  predmetu  poslodavca,  koji  bi mogao    imati    legitimnu    želju    da    osigura    da    njegovi    zaposlenici upotrebljavaju informatičke resurse koji su im stavljeni na raspolaganje za izvršavanje  svojih  dužnosti  u  skladu  sa  svojim  ugovornim  obvezama  i primjenjivim   propisima.   U   tom   pogledu   ponavlja   svoje   opažanje   u prethodno citiranom predmetu Bărbulescu (stavak 127.) da poslodavac ima legitiman  interes  za  osiguranje  neometanog  poslovanja  društva  i  da  se  to može   postići   uspostavljanjem   mehanizama   za   provjeru   izvršavaju   li zaposlenici  svoje  poslovne  dužnosti  na  odgovarajući  način  i  uz  dužnu pažnju.
(d)  Nužno u demokratskom društvu

Koncept nužnosti     podrazumijeva     da     miješanje     predstavlja neodgodivu  društvenu  potrebu  i  osobito  da  je  razmjerno  legitimnom  cilju kojem se teži. Iako pri utvrđivanju „nužnosti” miješanja „u demokratskom društvu” mora uzeti u obzir slobodu procjene koju imaju države ugovornice, Sud se ipak ne ograničava na utvrđivanje je li tužena država ostvarila svoje diskrecijsko pravo na razuman način, uz dužnu pažnju i u dobroj vjeri. Pri izvršavanju svoje nadzorne ovlasti Sud mora razmotriti osporene odluke s obzirom   na   cjelokupan   predmet   i   utvrditi   jesu   li   razlozi   kojima   se predmetno  miješanje  opravdava  mjerodavni  i  dostatni.  Mora  ispitati  i pružaju  li  domaće  pravo  i  praksa  odgovarajuće  i  učinkovite  zaštite  od zloupotrebe i proizvoljnosti. U tom pogledu upućuje, mutatis mutandis, na nedavnu presudu u predmetu Bărbulescu (prethodno citirano, stavci 120. – 121.)   u   kojem   je,   u   kontekstu   primjene   članka 8.   na   odnos   između poslodavaca  iz  privatnog  sektora  i  njihovih  zaposlenika,  Sud  utvrdio  da domaći sudovi moraju osigurati da poslodavac pri uvođenju mjera nadzora dopisivanja  i  ostale  komunikacije,  neovisno  o  njihovu  opsegu  i  trajanju, osigura i odgovarajuće i dostatne zaštite od zloupotrebe. U tom je kontekstu naglasio  da  su  razmjernost  i  postupovna  jamstva  zaštite  od  proizvoljnosti ključna.
S obzirom  na  prethodno  istaknuto,  Sud  primjećuje  da  francusko pozitivno  pravo  sadrži  odredbe  o  zaštiti  privatnog  života.  Načelo  glasi  da poslodavac može otvoriti sve poslovne datoteke pohranjene na tvrdom disku računala  koja  su  zaposlenicima  stavljena  na  raspolaganje  za  izvršavanje njihovih dužnosti, no ne može potajno otvarati datoteke koje su naznačene kao osobne „osim u slučaju ozbiljnog rizika ili u izvanrednim okolnostima”. Takve    datoteke    može    otvoriti    isključivo    u    prisutnosti    predmetnog zaposlenika ili nakon što je on propisno pozvan na prisustvovanje.
Sud primjećuje  da  su  domaći  sudovi  primijenili  to  načelo  u  ovom predmetu. Izrijekom su ga ponovili i Žalbeni sud u Amiensu (vidi prethodni stavak 14.)   i   Kasacijski   sud   (vidi   prethodni   stavak 16.),   pri   čemu   je Kasacijski sud konkretno istaknuo da „se pretpostavlja da su datoteke koje je  zaposlenik  izradio  na  informatičkom  alatu  koje  mu  je  dao  njegov poslodavac za potrebe rada poslovne prirode, što znači da poslodavac ima pravo  otvoriti  ih  u  odsustvu  zaposlenika,  osim  ako  su  naznačene  kao osobne”.
Kad je riječ o tvrdnji podnositelja zahtjeva da je došlo do povrede njegova prava na poštovanje privatnog života, smatrali su da u okolnostima ovog  predmeta  to  načelo  ne  sprečava  njegovog  poslodavca  od  otvaranja predmetnih datoteka jer one nisu propisno naznačene kao privatne.
Na samom  početku  Sud  ponavlja  da  je  rješavanje  problema  u tumačenju   domaćeg   zakonodavstva   prvenstveno   dužnost   nacionalnih nadležnih   tijela,   točnije   sudova.   Osim   u   slučajevima   proizvoljnog   ili očigledno  nerazumnog  tumačenja  (vidi,  na  primjer,  Anheuser-Busch  Incv. protiv Portugala [VV], br. 73049/01, stavak 86., ECHR 2007-I) njegova je uloga ograničena na utvrđivanje jesu li učinci takvog tumačenja u skladu s Konvencijom  (vidi,  na  primjer,  Waite  i  Kennedy  protiv  Njemačke  [VV], br. 26083/94,  stavak 54.,  ECHR 1999-I,  i  Rohlena  protiv  Češke  Republike [VV],  br. 59552/08,  stavak 51.,  ECHR  2015).  Zatim  primjećuje  da  se  pri donošenju   prethodno   sažetog   zaključka   Žalbeni   sud   u   Amiensu   (vidi prethodne    stavke 14. – 15.)    oslonio    na    činjenicu    da    su    predmetne pornografske   fotografije   i   videozapisi   bili   pohranjeni   u   datoteci   pod nazivom  „rires”  (zabava)  koja  se  nalazila  na  tvrdom  disku  pod  nazivom „D:/données personnelles” (osobni podaci) i na SNCF-ovo objašnjenje da je „zadani naziv diska ‘D’ ‘D:/données’ [podaci] i da ga zaposlenici u pravilu upotrebljavaju   za   pohranu   svojih   poslovnih   dokumenata”.   Potom   je napomenuo da zaposlenik ne može „upotrebljavati cijeli tvrdi disk, koji je namijenjen  za  pohranu  poslovnih  podataka,  za  privatne  potrebe”  i  da  „u svakom se slučaju generički pojam ‘données personnelles’ [osobni podaci] mogao  odnositi  na  poslovne  datoteke  koje  obrađuje  osobno  zaposlenik  i stoga nije izrijekom ukazivao na elemente povezane s njegovim privatnim životom”.Žalbeni  sud  konkretno  je  utvrdio  da  pojam  „rires”  (zabava)  ne može  jasno  prenijeti  da  je  određena  datoteka  nužno  privatna  jer  se  pojam može odnositi na razmjene među kolegama na poslu ili poslovne dokumente koje je zaposlenik sačuvao kao „zabavne podsjetnike na pogreške”. Žalbeni sud  nadalje  je  prihvatio  SNCF-ov  argument  da  je  „u  korisničkoj  povelji propisano   da   ‘privatni   podaci   [moraju]   se   jasno   naznačiti   kao   takvi (mogućnost  ‘privatno’  u  kriterijima  programa  Outlook)”  i  da  isto  pravilo vrijedi i za „medije na koje se primaju ti podaci (mapa ‘privatno’)”. Također je smatrao da mjera koja je poduzeta protiv podnositelja zahtjeva, odnosno njegovo otpuštanje, nije bila nerazmjerna s obzirom na to da je podnositelj zahtjeva  počinio  „tešku  povredu”  SNCF-ovog  Etičkog  kodeksa  i  njegovih internih pravila, kojima je utvrđeno da osoblje mora upotrebljavati dobivene informatičke resurse isključivo za poslovne potrebe, pri čemu se povremena upotreba  za  privatne  potrebe  samo  tolerira.  Žalbeni  sud  smatrao  je  da  je njegovo  postupanje  bilo  osobito  ozbiljno  jer  se  od  njega,  kao  službenika odgovornog za opći nadzor, očekivalo uzorno ponašanje.
Sud primjećuje   da   su   domaći   sudovi   stoga   ispravno   ocijenili navodnu   povredu   prava   podnositelja   zahtjeva   na   poštovanje   njegova privatnog   života   te   utvrđuje   da   su   se   njihove   odluke   temeljile   na mjerodavnim   i   dostatnim   razlozima.   Istina   je   da   je   upotrebom   riječi „personnelles”   (osobni)   umjesto   „privé”   (privatni)   podnositelj   zahtjeva upotrijebio istu riječ koja se upotrebljava u sudskoj praksi Kasacijskog suda u  kontekstu  načelne  zabrane  za  poslodavce  da  otvaraju  datoteke  koje  je zaposlenik   naznačio   kao   „osobne”   (vidi   prethodni   stavak 18.).   No,   s obzirom   na   zadatak   Suda   da   ocijeni   usklađenost   osporenih   mjera   s člankom 8.  Konvencije,  to  nije  dovoljno  da  se  dovede  u  pitanje  značaj  ili prikladnost razloga na kojima su domaći sudovi temeljili svoje odluke, pr čemu  se  uzima  u  obzir  činjenica  da  je  u  korisničkoj  povelji  o  upotrebi informacijskog sustava SNCF-a izrijekom navedeno da „se privatni podaci moraju  jasno  naznačiti  kao  takvi  (među  ostalim,  mogućnost  ‘privatno’  u kriterijima programa Outlook) [i da] isto pravilo vrijedi i za medije na koje se primaju ti podaci (mapa ‘privatno’)”. Sud također uvažava da su, uzevši u obzir  da  je  podnositelj  zahtjeva  zauzeo  znatnu  količinu  prostora  na  svom poslovnom   računalu   za   pohranu   predmetnih   datoteka   (1.562   datoteke ukupne  veličine  787 megabajta),  SNCF  i  domaći  sudovi  smatrali  da  je potrebno detaljno ispitati njegov predmet.
Stoga Sud, uz poštovanje svoje obveze da ispita osporene odluke s obzirom na  cjelokupan  predmet,  smatra  da  domaće  vlasti  nisu  prekoračile svoju   slobodu   procjene   i   da   stoga   nije   došlo   do   povrede   članka 8. Konvencije.
 II. NAVODNA POVREDA ČLANKA 6. STAVKA 1. KONVENCIJE

Podnositelj zahtjeva  tvrdio  je  da,  s  obzirom  na  prethodnu  sudsku praksu   Kasacijskog   suda,   nije   mogao   očekivati   u   svom   predmetu   da otvaranje datoteka od strane poslodavca neće biti povreda njegova prava na poštovanje  njegova  privatnog  života.  Smatrao  je  da  je  pretvaranjem  dotad zakonitog postupanja u protupravno postupanje „ograničio” svoju ustaljenu sudsku praksu te da je njezinom retroaktivnom primjenom „narušio pravnu sigurnost i očekivanja tuženika”. Također je tvrdio da činjenica da je bivši direktor   za   pravne   poslove   SNCF-a   od   2000. godine   pravni   savjetnik Kasacijskog   suda   dovodi   u   „ozbiljnu   sumnju”   nepristranost   tog   suda. Pozvao se na članak 6. stavak 1. Konvencije koji glasi kako slijedi:
„Radi utvrđivanja svojih prava i obveza građanske naravi... svatko ima pravo da ... sud... pravično ispita njegov predmet.”

Kao što   je   Sud   već   primijetio   (vidi   prethodni   stavak 44.),   pri ispitivanju  prigovora  na  temelju  članka 8.  Kasacijski  sud  utvrdio  je  prije nastupa činjenica iz ovog predmeta da, osim u slučaju ozbiljnog rizika ili u izvanrednim   okolnostima,   poslodavac   može   otvoriti   datoteke   koje   je zaposlenik naznačio kao osobne i koje se nalaze na tvrdom disku njegova poslovnog  računala  isključivo  u  prisutnosti  predmetnog  zaposlenika  ili nakon što je zaposlenik propisno pozvan na prisustvovanje. No dodao je da se  pretpostavlja  da  su  mape  i  datoteke  koje  zaposlenik  izradi  na  računalu koje mu je dao poslodavac za potrebe rada poslovne prirode, osim ako ih zaposlenik  naznači  kao  osobne,  što  znači  da  bi  im  poslodavac  mogao pristupiti  u  odsustvu  zaposlenika.  Stoga  je  u  predmetno  vrijeme  tada važećim pozitivnim pravom poslodavcu već bilo omogućeno da unutar tih ograničenja otvori datoteke pohranjene na poslovnom računalu zaposlenika. Sud  nadalje  primjećuje  da  je  prigovor  da  je  na  nepristranost  Kasacijskog suda utjecala činjenica da je bivši direktor za pravne poslove SNCF-a sada pravni savjetnik nije potkrijepljena jer podnositelj zahtjeva nije čak ni tvrdio da  je  pravni  savjetnik  sudjelovao  u  radu  sudskog  vijeća  koje  je  ispitalo njegovu reviziju.
Sud posljedično   zaključuje   da   je   ovaj   dio   zahtjeva   očigledno neosnovan  i  stoga  ga  proglašava  nedopuštenim  i  odbacuje  ga  na  temelju članka 35. stavka 3. točke (a) i stavka 4. Konvencije.
 

IZ TIH RAZLOGA SUD

Jednoglasno utvrđuje da je prigovor koji se odnosi na članak 8. dopušten i da je ostatak zahtjeva nedopušten; 
Presuđuje, sa šest glasova prema tri, da nije došlo do povrede članka 8. Konvencije. 
  

Sastavljeno na francuskome jeziku i otpravljeno u pisanom obliku dana 22. veljače 2018. godine u skladu s člankom 77. stavcima 2. i 3. Poslovnika Suda.

Claudia Westerdiek                                                          Angelika Nußberger

Tajnica                                                                            Predsjednica

 

© 2018 Ured zastupnika Republike Hrvatske pred Europskim sudom za ljudska prava

Ured zastupnika Republike Hrvatske pred Europskim sudom za ljudska prava provjerio je točnost prijevoda, te proveo lekturu i pravnu redakturu istoga.