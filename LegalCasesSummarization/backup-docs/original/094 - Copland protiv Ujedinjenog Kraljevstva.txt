EVROSPKI SUD ZA LJUDSKA PRAVA

ČETVRTI ODJEL

PREDMET COPLAND protiv UJEDINJENOG KRALJEVSTVA

(Predstavka br. 62617/00) PRESUDA STRASBOURG

3. aprila 2007.

 KONAČNA

03/07/2007 

U predmetu Copland protiv Ujedinjenog Kraljevstva, Evropski  sud  za  ljudska  prava  (Četvrti  odjel),  zasjedajući  u  vijeću  u sastavu:

Josep Casadevall, predsjednik
Nicolas Bratza,
Giovanni Bonello,
Rait Maruste,
Stanislav Pavlovschi,
Lech Garlicki,
Javier Borrego Borrego, sudije,
i Lawrence Early, registrar Odjela,

nakon  vijećanja  zatvorenih  za  javnost,  održanih  7.  marta  2006.  i  13. marta 2007., donio je sljedeću presudu, koja je usvojena 13. marta 2007.:

PROCEDURA

Postupak u  ovom  predmetu  pokrenut  je  predstavkom  (br.  62617/00) protiv  Ujedinjenog  Kraljevstva  Velike  Britanije  i  Sjeverne  Irske,  koju  je Sudu  podnijela  gospođa  Lynette  Copland  (“podnositeljka  predstavke”),  u skladu  s  članom  34.  Konvencije  za  zaštitu  ljudskih  prava  i  temeljnih sloboda (“Konvencija”), dana 23. maja 2000. godine.
Podnositeljku predstavke je pred Sudom zastupao gospodin J. Welch, ispred nevladine organizacije za građanska prava Liberty, čije sjedište je u Londonu. Vladu Ujedinjenog Kraljevstva (“Vlada”) zastupao je njen agent, gospodin J. Grainger, Ministarstvo vanjskih poslova.
Podnositeljka predstavke  se  žalila  na  praćenje  njenih  telefonskih razgovora,  e-mail  korespondencije  i  korištenja  interneta,  pozivajući  se  na članove 8. i 13. Konvencije.
Odlukom od 7. marta 2006. Sud je predstavku proglasio djelomično dopuštenom.
Podnositeljka predstavke je podnijela daljnja zapažanja, dok to Vlada nije učinila (pravilo 59, stav 1 Pravila Suda).
ČINJENICE

 I. OKOLNOSTI SLUČAJA

Podnositeljka predstavke  rođena  je  1950.  godine  i  živi  u  mjestu Llanelli, u Walesu.
Godine 1991.   podnositeljka   predstavke   zaposlila   se   u   koledžu Carmarthenshire (“Koledž”). Koledž je zakonom ustanovljeno tijelo kojim upravlja  država  i  čije  ovlasti  su  definirane  članovima  18.  i  19.  Zakona  o dopunskom i visokom obrazovanju iz 1992., koje reguliraju pitanje pružanja dopunskog i visokog obrazovanja.
Godine 1995. podnositeljka  predstavke  imenovana  je  na  poziciju ličnog  asistenta  direktora  Koledža  (“direktor”),  i  od  kraja  1995.  od  nje  se tražilo   da   blisko   sarađuje   sa   novoimenovanim   zamjenikom   direktora (“zamjenik direktora”).
Nekad u julu 1998., dok je bila na godišnjem odmoru, podnositeljka predstavke je  posjetila  još  jedan  kampus  Koledža  sa  direktorom,  koji  je muškarac.   Naknadno   je   saznala   da   je   zamjenik   direktora   kontaktirao kampus  kako  bi  se  raspitao  o  njenoj  posjeti,  aludirajući  na  neprimjeren odnos između nje i direktora.
Dok je  radila  na  Koledžu,  na  nalog  zamjenika  direktora  vršeno  je praćenje telefonskih razgovora, e-mail korespondencije i internet korištenja podnositeljke  predstavke.  Prema  navodima  Vlade,  praćenje  je  vršeno  sa namjerom  da  se  utvrdi  da  li  je  podnositeljka  predstavke  prekomjerno koristila službena sredstva u privatne svrhe. Vlada je navela da se praćenje korištenja telefona sastojalo od analize telefonskih računa radi utvrđivanja pozvanih  brojeva,  datuma  i  trajanja  poziva,  te  krajnjeg  troška  tih  poziva. Podnositeljka predstavke također smatra da je napravljena veoma detaljna i sveobuhvatna   evidencija   dužine   poziva,   odnosno   primljenih   i   biranih poziva,  te  telefonskih  brojeva  pojedinaca  koji  su  zvali  njen  broj  telefona. Navela je da je jednom prilikom zamjenik direktora dao do znanja da zna ime  osobe  sa  kojom  je  razmijenila  dolazne  i  odlazne  telefonske  pozive. Vlada   je   navela   da   je   praćenje   telefonskog   prometa   podnositeljke predstavke   trajalo   nekoliko   mjeseci,   odnosno   do   22.   novembra   1999. godine.  Podnositeljka  predstavke  je  navela  da  je  njen  telefonski  promet praćen nekih osamnaest mjeseci, odnosno do novembra 1999. godine.
Zamjenik direktora  je  također  pratio  internet  promet  podnositeljke predstavke. Vlada je prihvatila navode da je tokom nadzora vršena analiza posjećenih internet stranica, odnosno da je praćeno vrijeme, odnosno datumi posjete internet stranicama i njihovo trajanje i da je nadzor vršen u periodu od   oktobra   do   novembra   1999.   godine.   Podnositeljka   predstavke   nije komentirala način na koji je praćeno njeno korištenje interneta, ali je navela da  je  praćenje  njenog  internet  prometa  trajalo  duži  vremenski  period  od onoga koji je Vlada priznala.
U novembru  1999.,  kada  je  njenu  pastorku  kontaktirao  Koledž  i tražio  da  dostavi  informacije  o  elektronskim  porukama  koje  je  slala  na Koledž  podnositeljka  predstavke  saznala  je  da  je  i  njena  poslovna  e-mail korespondencija  postala  predmetom  istrage.  Podnositeljka  predstavke  se pismeno  obratila  direktoru  Koledža  i  pitala  da  li  se  protiv  nje  vodi  opća istraga   ili   je   samo   njena   e-mail   korespondencija   predmetom   istrage. Elektronskom   porukom,   datiranom   24.   novembra   1999.,   direktor   je informirao   podnositeljku   predstavke   da,   premda   se   sve   elektronske aktivnosti  bilježe,  samo  njena  elektronska  pošta  je  predmetom  istrage  po nalogu zamjenika direktora.
Vlada je  ustvrdila  da  se  praćenje  e-mail  prepiske  vršilo  u  vidu analize  e-mail  adresa,  datuma  i  vremena  u  kojem  su  e-mail  poruke  slane, kao  i  da  je  praćenje  trajalo  nekoliko  mjeseci  prije  22.  novembra  1999. godine.    Prema    navodima    podnositeljke    predstavke,    praćenje    e-mail korespondencije  trajalo  je  najmanje  šest  mjeseci,  od  maja  do  novembra 1999. godine. Ona  je  dostavila  materijalne  dokaze  u  obliku  ispisa  koji detaljno   prikazuje   njenu   e-mail   korespondenciju   od   14.   maja   do   22. novembra 1999. godine i navodi datume i vrijeme slanja elektronske pošte sa njenog računa, kao i e-mail adrese primatelja tih e-mail poruka.
Dopisom od 29. novembra 1999. godine, direktor je pisao zamjeniku direktora u cilju potvrđivanja sadržaja razgovora koji su imali, kako slijedi:
“Da bismo izbjegli nejasnoće, smatrao sam da je važno da potvrdim svoja gledišta koja   sam   Vam   iznio   prethodne   sedmice,   a   odnose   se   na   istragu   e-mail korespondencije [podnositeljke predstavke].

Nakon što je [podnositeljka predstavke] postala svjesna da neko sa [Koledža] prati njene e-mailove, razgovarao sam sa [ST] koji je potvrdio da je to tačno i da ste Vi naložili praćenje. Uzimajući u obzir činjenicu da predstojeće zakonodavstvo propisuje da je nezakonito da organizacije prate nečiju e-mail korespondenciju bez dozvole te osobe,  ja  sam  se,  naravno,  zabrinuo  zbog  tih  skorih  događaja  i  naložio  [ST]  da  se obustavi svaka dalja analiza. Nadalje, Vas sam zamolio da to isto uradite i zatražio da mi hitno dostavite sve informacije koje imate o [podnositeljki predstavke]. Naveli ste da ćete shodno tome ispoštovati oba ova zahtjeva i potvrdili svoju zabrinutost u vezi sa [podnositeljkom predstavke].”

U to vrijeme  na  Koledžu  nije  bila  na  snazi  nikakva  politika  o praćenju telefonskih poziva, e-mail korespondencije ili korištenju interneta zaposlenih.
Nekada u martu ili aprilu 2000. godine, podnositeljku predstavke su drugi članovi  osoblja  na  Koledžu  informirali  da  je  zamjenik  direktora,  ili one osobe koje su u njegovo ime djelovale, od 1996. do kasne 1999. godine, pratio brojne njene aktivnosti. Podnositeljka predstavke također smatra da je zamjenik  direktora,  ili  osobe  koje  su  u  njegovo  ime  djelovale,  telefonski pozivao  ljude  sa  kojima  je  ona  prethodno  razgovarala,  da  bi  identificirao osobe koje su vršile pozive i svrhu tih poziva. Dalje, smatra da je zamjenik direktora saznao da je poslala pravno zaštićen faks svojim odvjetnicima te da  su  njena  lična  kretanja,  kako  na  poslu  tako  i  na  godišnjem  odmoru  ili bolovanju, bila predmetom nadgledanja.
Podnositeljka predstavke  je  Sudu  dostavila  izjave  drugih  članova osoblja  koje  potvrđuju  neprikladno  i  nametljivo  praćenje  njenih  kretanja. Podnositeljka  predstavke,  koja  je  i  dalje  zaposlena  na  Koledžu,  zna  da  je zamjenik direktora suspendiran.
 II. RELEVANTNO DOMAĆE PRAVO

 A. Zakon o privatnosti

U relevantnom  vremenskom  razdoblju,  u  engleskom  pravu  nije postojalo opće pravo na privatnost.
Od početka  provedbe  Zakona  o  ljudskim  pravima  iz  1998.,  od  2. oktobra  2000.  godine,  od  sudova  se  zahtijeva  da,  do  mjere  do  koje  je  to moguće,  primarno  zakonodavstvo  tumače  i  provode  na  način  koji  je  u skladu   sa   pravima   iz   Konvencije.   Zakon   je   također   propisao   da   je zabranjeno  bilo  kojem  javnom  tijelu,  uključujući  i  sudovima,  djelovati  na način  koji  nije  u  skladu  sa  pravom  Konvencije,  osim  ako  se  tako  ne zahtijeva primarnim zakonodavstvom, čime se predvidio razvoj općeg prava u  skladu  sa  pravima  Konvencije.  U  predmetu  Douglas  protiv  Hello!  Ltd ([2001] 2 WLR 992), sudija lord Sedley je naveo da je spreman utvrditi da prema engleskom pravu postoji pravo na privatnost, ali Apelacioni sud nije donio presudu po ovoj tački.
Zakon o reguliranju istražnih ovlaštenja iz 2000. (“Zakon iz 2000.”) uređuje, inter alia, presretanje komunikacije. Uredbe o telekomunikacijama (zakonitim poslovnim   praksama)   iz   2000.   objavljene   su   zvanično   sa Zakonom iz 2000. i stupile su na snagu 24. oktobra 2000. godine. Uredbe propisuju    okolnosti    u    kojima    poslodavac    može    snimati    ili    pratiti komunikaciju  zaposlenih  (kao  što  su  e-mail  ili  telefonski  pozivi)  bez prethodno  dobijene  saglasnosti  zaposlenog  ili  bilo  koje  druge  strane  u  toj komunikaciji. Od poslodavaca se zahtijeva da poduzmu razumne radnje da informiraju zaposlene o mogućnosti da se njihova komunikacija presreće.
B. Ugovorna odšteta u slučajevima kada poslodavac krši povjerenje

Dom lordova  je  u  predmetu  Malik  protiv  Bank  of  Credit  and Commerce International SA ([1997] IRLR 462) potvrdio da se, kao pitanje prava, u svakom ugovoru o radu podrazumijeva opći uvjet da se poslodavac neće   “bez   razumnog   i   ispravnog   razloga,   ponašati   na   način   koji   je proračunat  i  vjerovatno  vodi  ka  uništavanju  ili  ozbiljnom  narušavanju odnosa   povjerenja   i   pouzdanja   između   poslodavca   i   zaposlenog”.   U predmetu   Malik,   Dom   lordova   je   razmatrao   dodjeljivanje   takozvane “odštete za stigmu” u slučajevima kada bivši zaposlenik ne može da nađe novi   posao   zbog   toga   što   ga   se   povezuje   sa   nepoštenim   bivšim poslodavcem. U razmatranju odštete koja bi se mogla dodijeliti za kršenje obaveze povjerenja i pouzdanja, Dom se jedino bavio plaćanjem odštete za finansijski gubitak koji je nastao kao rezultat hendikepa na tržištu rada. Lord Nicholls  je  izričito  naveo:  “[u]  ove  trenutne  svrhe,  ne  bavim  se  pitanjem izostanka odštete za povrijeđena osjećanja, jer se ovaj predmet odnosi samo na finansijski gubitak”.
Ograničavajući opseg    podrazumijevanog    uvjeta    povjerenja    i pouzdanja, lord Steyn je u predmetu Malik, naveo sljedeće:
“Podrazumijevana obostrana obaveza povjerenja i pouzdanosti primjenjuje se samo onda kada ne postoji ‘razuman i opravdan razlog’ za ponašanje poslodavca, ali tada samo  ako  je  ponašanje  promišljeno  i  usmjereno  da  uništi  ili  ozbiljno  naruši  odnos povjerenja   i   pouzdanosti.   Ovi   elementi   ograničavaju   mogući   doseg   i   opseg podrazumijevane obaveze.”

 C. Zloupotreba položaja na javnoj funkciji

Do prekršaja  zloupotrebe  položaja  na  javnoj  funkciji  dolazi  kada javni  zvaničnik  (a)  svoje  ovlaštenje  koristi  sa  specifičnom  namjerom  da našteti   tužitelju,   ili   (b)   djeluje   sa   saznanjem   o,   ili   sa   nemarnom ravnodušnošću prema, nezakonitosti svoje radnje ili sa saznanjem o, ili sa nemarnom    ravnodušnošću    prema,    okolnostima    u    kojima    postoji vjerovatnoća  da  će  uzrokovati  štetu  tužitelju  ili  klasi  ljudi  kojoj  tužitelj pripada (predmet Three Rivers District Council protiv Banke Engleske (Br.3) (HL) [2000] 2 WLR 1220).
 D. Zakon o zaštiti podataka iz 1984.

U vrijeme   dešavanja   radnji   na   koje   se   žalila   podnositeljka predstavke, Zakon o zaštiti podataka iz 1984. (“Zakon iz 1984.”) propisivao je način na koji osobe i organizacije koje čuvaju podatke, odnosno “imatelji podataka”,  obrađuju  ili  koriste  te  podatke.  Predviđao  je  određene  pravne lijekove koje pojedinci mogu poduzeti u slučaju da su njihovi lični podaci zloupotrijebljeni.  Zakon  iz  1984.  je  sada  zamijenjen  Zakonom  o  zaštiti podataka iz 1998.
Dio 1. Zakona iz 1984. definira sljedeće uvjete.
“...

(2)  ’Podatak’  označava  informaciju  koja  je  evidentirana  u  obliku  koji  se  može obrađivati korištenjem opreme sa automatskim djelovanjem u skladu sa uputama koje su u tu svrhu date.

(3)  ’Lični podatak’ označava podatak koji se sastoji od informacija koje se odnose na živog pojedinca koji tim informacijama može biti identificiran (ili iz tih i drugih informacija koje su u posjedu korisnika podataka) ..

(4)  ’Subjekt’ označava pojedinca koji je subjekt ličnog podatka.

(5)  ’Korisnik podatka’ označava osobu koja ima taj podatak, a osoba ‘ima’ podatak ako –

(a)  podatak čini dio skupa podataka koje je ta osoba, kako je navedeno u stavu (2) iznad, obradila ili namjerava obraditi; i

(b)  ako  ta  osoba  ...  kontrolira  sadržaj  i  upotrebu  podatka  koji  je  sadržan  u  skupu podataka; i

(c)  ako su podaci u onom obliku u kojem su obrađeni ili se namjeravaju obraditi, u skladu sa stavom (a) ...

(7)  ’Obrada’,  u  odnosu  na  podatak,  označava  izmjenu,  proširenje,  brisanje  ili preinaku podatka ili izvlačenje informacije koja sačinjava podatak i, u slučaju ličnog podatka,  označava  poduzimanje  bilo  koje  od  ovih  radnji  u  odnosu  na  subjekta podatka.

...

(9)  ’Otkrivanje’, podataka, uključuje otkrivanje informacije izvučene iz podatka ...”

Imatelji podataka  moraju  poštivati  “principe  zaštite  podataka”  koji  su propisani u Dijelu I Priloga 1 Zakona, kako slijedi.
“1.  Informacije  koje  su  sadržane  u  ličnom  podatku  se  dobijaju,  a  lični  podaci  se obrađuju, na način koji je pravičan i zakonit.

2. Lični podatak se čuva samo u svrhu ili svrhe koje su specificirane i zakonite.

...

4. Lični podatak  koji  se  čuva  u  bilo  koju  svrhu  ...  će  biti  adekvatan,  relevantan  i neće biti prekomjeran u odnosu na tu svrhu ili svrhe.”

Član 23 Zakona iz 1984. propisuje prava na odštetu subjekta podatka u slučaju neovlaštenog otkrivanja ličnog podatka.
“(1)  Pojedinac  koji  je  subjekt  ličnog  podatka  koji  ima  korisnik  podatka  ...  i  koji pretrpi štetu iz razloga –

...

(c)  ...  otkrivanja  podatka,  ili  dobijanje  pristupa  podacima,  bez  ranije  navedenog ovlaštenja, ima pravo na odštetu od korisnika podatka ... za štetu ili bilo koju vrstu neprilika koje je pretrpio pojedinac iz razloga ... otkrivanja ili ostvarivanja pristupa.”

Zakon iz  1984.  je  također  propisao  poziciju  Registrara  za  zaštitu podataka,  sa  obavezom  da  promovira  poštivanje  principa  zaštite  podataka među  korisnicima  podataka.  U  članu  10  propisano  je  krivično  djelo,  kako slijedi.
“(1)  Ukoliko Registrar utvrdi da je osoba prekršila ili krši principe zaštite podataka, može joj uputiti opomenu (‘opomenu o izvršenju’) zahtijevajući da ... poduzme radnje koje su tako specificirane da bi djelovala u skladu sa datim principom ili principima.

(2)  Pri  odlučivanju  o  slanju  opomene  o  izvršenju,  registrar  razmatra  da  li  je  to kršenje uzrokovalo ili će vjerovatno uzrokovati štetu ili nepriliku bilo kojoj osobi.

...

(9)  Svaka  osoba  koja  ne  ispoštuje  opomenu  o  izvršenju  smatrat  će  se  krivom  za činjenje kaznenog djela ...”

PRAVO

I. NAVODNO KRŠENJE ČLANA 8 KONVENCIJE

Podnositeljka predstavke  tvrdila  je  da  poduzeta  aktivnost  praćenja predstavlja   uplitanje   u   njeno   pravo   na   poštivanje   privatnog   života   i korespondencije prema članu 8, koji glasi:
“1.  Svako   ima   pravo   na   poštivanje   privatnog   i   porodičnog   života,   doma   i korespondencije.

2. Javna vlast se ne upliće u ostvarivanje ovog prava, osim kada je to uplitanje u skladu sa zakonom i ako je neophodno u demokratskom društvu u interesu državne sigurnosti, javne  sigurnosti  ili  ekonomske  dobrobiti  zemlje,  sprečavanja  nereda  ili kriminala, zaštite zdravlja ili morala, ili zaštite prava i sloboda drugih.”

Vlada se usprotivila tom argumentu.
 A. Izjašnjenja strana u postupku

 1. Vlada

Vlada je  prihvatila  da  je  Koledž  javno  tijelo  za  čije  je  radnje odgovorna Država, prema Konvenciji.
Iako jeste   bilo   određenog   praćenja   telefonskih   poziva,   e-mail korespondencije   i   korištenja   interneta   podnositeljke   predstavke   prije novembra  1999.  godine,  ove  aktivnosti  se  nisu  proširile  na  prisluškivanje telefonskih  poziva  ili  na  analizu  sadržaja  internetskih  stranica  koje  je  ona posjećivala.   Praćenje   se   stoga   svodilo   na   puku   analizu   automatski generiranih  informacija  u  cilju  utvrđivanja  da  li  su  se  sredstva  Koledža koristila  u  lične  svrhe,  što  samo  po  sebi  nije  predstavljalo  nepoštivanje privatnog života ili korespondencije. Predmet P.G. i J.H. protiv Ujedinjenog Kraljevstva (br. 44787/98, ECHR 2001-IX) se može izdvojiti jer se u tom slučaju   zaista   radilo   o   prisluškivanju   telefonskih   poziva.   Postojale   su značajne   razlike   u   odnosu   na   predmet   Halford   protiv   Ujedinjenog Kraljevstva (25. juni 1997., Izvještaji o presudama i odlukama 1997-III), u kojem  su  telefonski  pozivi  podnositeljke  predstavke  prisluškivani  i  to  na telefonu   koji   je   bio   namijenjen   za   ličnu   upotrebu   i,   naročito,   za komunikaciju oko parnice protiv poslodavca.
U slučaju da se analiza zapisa korištenja telefona, e-maila i interneta tumači uplitanjem u  lični  život  i  korespondenciju,  Vlada  je  tvrdila  da  je takvo uplitanje bilo opravdano.
Prvo, slijedio   se   legitiman   cilj   zaštite   prava i sloboda drugih, osiguravajući  da  se  sredstva  koja  pruža  poslodavac,  koji  se  finansira  iz javnih izvora, ne zloupotrebljavaju. Drugo, uplitanje ima osnov u domaćem pravu,  jer  je  Koledž  kao  zakonom  ustanovljeno  tijelo,  čija  ovlaštenja  mu omogućuju  da  pruža  dopunsko  i  visoko  obrazovanje  i  da  čini  sve  što  je neophodno  i  svrhovito  u  te  svrhe,  imao  ovlasti  da  poduzme  razumnu kontrolu   nad   svojim   sredstvima   kako   bi   osigurao   provođenje   svojih zakonskih funkcija. Bilo je razumno predvidljivo da se sredstva koja pruža zakonom ustanovljeno tijelo, a koje se finansira iz javnih izvora, ne mogu prekomjerno  koristiti  u  privatne  svrhe  te  da  će  Koledž  poduzeti  analizu evidencije korištenja da utvrdi da li postoji ikakva mogućnost lične upotrebe koja bi se trebala istražiti. U tom smislu, situacija je bila podudarna onoj iz predmeta   Peck   protiv   Ujedinjenog   Kraljevstva   (br.   44647/98,   ECHR 2003-I).
Konačno, poduzete   radnje   su   bile   neophodne   u   demokratskom društvu i bile su srazmjerne, jer nijedno uplitanje nije išlo dalje od onoga što je bilo neophodno da se utvrdi da li je došlo do prekomjerne lične upotrebe sredstava da bi se istraga opravdala.
2. Ponositeljka predstavke

Podnositeljka predstavke  nije  prihvatila  navod  da  se  njene  e-mail poruke  nisu  čitale  i  da  njeni  telefonski  pozivi  nisu  prisluškivani,  već  je tvrdila da je očigledno, čak i da su činjenice koje je Vlada predstavila tačne, da su poduzete određene aktivnosti praćenja koje predstavljaju uplitanje u njeno pravo na poštivanje privatnog života i korespondencije.
Pozvala se na  zakonodavstvo  koje  se  odnosi  na  navodno  kršenje, odnosno na Uredbu o Zakonu o istražnim ovlaštenjima iz 2000. i Uredbe o telekomunikacijama  (zakonitoj  poslovnoj  praksi)  iz  2000.  (vidjeti  stav  20 iznad), za koje je tvrdila da su izričito priznanje Vlade da je takvo praćenje predstavljalo uplitanje prema članu 8 i da je zahtijevalo odobrenje da bi bilo zakonito. Kako su ovi zakoni stupili na snagu 2000. godine, pravni osnov takvog  uplitanja  utvrđen  je  nakon  događaja  iz  ovog  predmeta.  Tako  da uplitanje nije imalo osnova u domaćem pravu i u potpunosti se razlikuje od pozicije  iz  predmeta  Peck  (vidjeti  stav  34  iznad),  gdje  su  lokalne  vlasti imale  specifično  ovlaštenje  prema  zakonu  da  vizuelno  snimaju  događaje koji su se dešavali u njihovom prostoru. U ovom slučaju ne postoji izričita ovlast Koledža da provodi nadgledanje svojih zaposlenih, a zakonske ovlasti ne omogućavaju razumno predviđanje takvog nadgledanja.
Podnositeljka predstavke je tvrdila da ponašanje Koledža nije bilo ni neophodno ni srazmjerno. Postojale su razumne i manje nametljive metode koje je Koledž mogao primijeniti, poput izrade i objavljivanja politike koja se odnosi  na  praćenje  korištenja  telefona,  interneta  i  elektronske  pošte zaposlenika.
 B. Ocjena Suda

Sud konstatuje stav Vlade u kojem se kaže da je Koledž javno tijelo za čije  su  radnje  oni  odgovorni  u  smislu  Konvencije.  Shodno  tome,  Sud smatra da se pitanje u ovom predmetu, koje treba analizirati prema članu 8, odnosi  na  negativnu  obavezu  Države  da  se  ne  upliće  u  privatni  život  i korespondenciju  podnositeljke  predstavke  te  da  nema  posebnog  navoda  u odnosu na dom i porodični život.
Sud dalje  opaža  da  se  strane  ne  slažu  oko  prirode  ovog  praćenja  i vremenskog perioda u kojem se ono dešavalo. Međutim, Sud ne smatra da je neophodno ulaziti u ovu raspravu, jer postoji sporni problem prema članu 8 čak i u slučaju da se rukovodi činjenicama koje je Vlada priznala.
1. Opseg privatnog života

Prema sudskoj praksi Suda, telefonski pozivi upućeni iz poslovnog prostora su    prima    facie    pokriveni    pojmom    “privatni    život”    i “korespondencija” u smislu člana 8, stav 1 (vidjeti predmet Halford, citiran iznad, stav 44, i predmet Amann protiv Švicarske [GC], br. 27798/95, stav 43, ECHR 2000-II). Logično slijedi da i e-mail poruke koje su poslane sa radnog  mjesta  imaju  sličnu  zaštitu  prema  članu  8  kakvu  bi  trebale  imati  i informacije koje su dobijene iz praćenja lične upotrebe interneta.
Podnositeljka predstavke u ovom predmetu nije dobila upozorenje da bi njeni   pozivi   mogli   podlijegati   praćenju,   te   je   zbog   toga   razumno očekivala  privatnost  poziva  koje  je  upućivala  sa  svog  poslovnog  telefona (vidjeti Halford, stav 45). Isto očekivanje  se odnosi i na korištenje e-mail poruka i interneta podnositeljke predstavke.
2. Da li je došlo do uplitanja u prava zajamčena članom 8

Sud zapaža  da  korištenje  informacija  koje  se  odnose  na  datum  i dužinu  telefonskih  razgovora,  a  naročito  brojeve  koji  su  pozivani,  može dovesti do spornog pitanja prema članu 8 jer takve informacije predstavljaju “sastavni element telefonske komunikacije” (vidjeti predmet Malone protiv Ujedinjenog  Kraljevstva,  2.  august  1984.,  stav  84,  serija  A  br.  82).  Sama činjenica  da  je  Koledž  ove  podatke  mogao  legitimno  dobiti,  u  obliku telefonskih računa, ne predstavlja smetnju za utvrđivanje uplitanja u prava zajamčena članom 8 (ibid.). Nadalje, pohranjivanje ličnih podataka koji se odnose na privatni život pojedinca također spada u primjenu člana 8, stav 1 (vidjeti Amann, citirano iznad, stav 65). Tako da nije relevantna činjenica da podaci   koje   je   imao   Koledž   nisu   otkriveni   niti   su   korišteni   protiv podnositeljke predstavke u disciplinskom ili nekom drugom postupku.
Shodno tome,  Sud  smatra  da  prikupljanje  i  pohranjivanje  ličnih informacija koje se odnose na korištenje telefona, kao i e-maila i interneta podnositeljke  predstavke,  bez  njenog  znanja,  predstavlja  uplitanje  u  njeno pravo  na  poštivanje  privatnog  života  i  korespondencije  u  okviru  značenja člana 8.
3. Da li je uplitanje bilo “u skladu sa zakonom”

Sud zapaža  da  je  u  sudskoj  praksi  dobro  utvrđeno  da  pojam  “u skladu sa zakonom” podrazumijeva – a ovo slijedi iz cilja i svrhe člana 8 – da   mora   postojati   mjera   pravne   zaštite   u   domaćem   pravu   protiv neosnovanog uplitanja javnih vlasti u prava koja štiti član 8, stav 1. Ovo još i više važi u oblastima poput predmetnog praćenja, u svjetlu javnog nadzora i rizika od zloupotrebe ovlaštenja (vidjeti Halford, citirano iznad, stav 49).
Ovaj izraz ne zahtijeva samo usklađenost sa domaćim pravom, već se odnosi  i  na  kvalitet  tog  prava,  zahtijevajući  da  bude  kompatibilan  sa vladavinom    zakona    (vidjeti,    inter    alia,    Khan    protiv    Ujedinjenog Kraljevstva,  br.  35394/97,  stav  26,  ECHR  2000-V  i  P.G.  i  J.H.  protiv Ujedinjenog Kraljevstva,  citirano iznad, stav 44). Da bi se ispunio zahtjev predvidljivosti, zakon mora biti dovoljno jasan u uvjetima koje postavlja da bi pojedincima omogućio adekvatnu indikaciju u smislu okolnosti u kojima i  uvjete  pod  kojima  vlasti  imaju  ovlaštenje  da  pribjegnu  takvim  mjerama (vidjeti Halford, citirano iznad, stav 49 i Malone, citirano iznad, stav 67).
Vladino izjašnjavanje  o  tome  da  je  Koledž  imao  ovlaštenje  prema svojim   zakonskim   ovlastima   da   poduzme   sve   “što   je   neophodno   ili svrhovito” u svrhu pružanja visokog i dopunskog obrazovanja nije uvjerilo Sud, te Sud smatra ovaj argument neuvjerljivim. Nadalje, Vlada ne tvrdi da su  u  to  vrijeme  postojale  odredbe,  bilo  u  općem  domaćem  pravu  ili  u upravljačkim  instrumentima  Koledža,  koje  reguliraju  okolnosti  pod  kojim poslodavci mogu pratiti korištenje telefona, e-maila i interneta zaposlenih. Pored toga, jasno je da Uredbe o telekomunikacijama (zakonitoj poslovnoj praksi)   iz   2000.   (usvojene   temeljem   Uredbe   o   Zakonu   o   istražnim ovlaštenjima  iz  2000.),  koje  sadrže  takve  odredbe,  nisu  bile  na  snazi  u predmetno vrijeme.
Shodno tome,  kako  nije  postojalo  domaći  zakon  koji  bi  regulirao praćenje  u  to  vrijeme,  uplitanje  u  ovom  predmetu  nije  bilo  “u  skladu  sa zakonom”  kako  zahtijeva  član  8,  stav  2  Konvencije.  Sud  ne  želi  isključiti mogućnost   da   se   praćenje   korištenja   telefona,   e-maila   ili   interneta zaposlenih na radnom mjestu može smatrati “neophodnim u demokratskom društvu”  u  određenim  situacijama  u  kojima  za  to  postoji  legitiman  cilj. Međutim, uzimajući u obzir gore navedeni zaključak Suda, nije neophodno očitovati se po tom pitanju u ovom konkretnom predmetu.
Stoga se u ovom smislu desilo se kršenje člana 8 Konvencije.
 II. NAVODNO KRŠENJE ČLANA 13 U VEZI DA ČLANOM 8 KONVENCIJE

Podnositeljka predstavke je navela da ne postoji djelotvoran domaći pravni lijek  za  kršenja  člana  8  Konvencije  na  koje  se  ona  žalila  te  da  je, posljedično, došlo do kršenja člana 13, koji glasi:
“Svako kome su povrijeđena prava i slobode predviđene [ovom] Konvencijom ima pravo na djelotvoran pravni lijek pred domaćim vlastima, bez obzira da li su povredu izvršila lica koja djeluju u službenom svojstvu.”

Uzimajući u obzir svoju odluku o članu 8 (vidjeti stav 48 iznad), Sud ne smatra  da  je  neophodno  da  ispita  prigovor  podnositeljke  predstavke  u odnosu na član 13.
III.  PRIMJENA ČLANA 41 KONVENCIJE

Član 41. Konvencije glasi:
“Ukoliko Sud utvrdi da je izvršena povreda Konvencije ili njenih protokola te ako interno  pravo  date  Visoke  ugovorne  strane  dozvoljava  samo  djelomičnu  naknadu štete, Sud će, kada je to neophodno, dosuditi pravično zadovoljenje oštećenoj strani.”

 A. Šteta

Podnositeljka predstavke    nije    podnijela    zahtjev    za    naknadu materijalne  štete,  ali  je,  bez  predloženog  iznosa,  zahtijevala  nematerijalnu naknadu  za  stres,  loše  raspoloženje  i  nemogućnost  spavanja.  Dostavila  je medicinski nalaz iz juna 2006. godine koji potvrđuje da je patila od stresa i nedostatka sna zbog radnog okruženja.
Vlada je   navela   da   nalaz   koji   je   podnositeljka   predstavke prezentirala ne pokazuje da je stres na koji se žalila uzrokovan činjenicama koje su dovele do njene žalbe. Nadalje, Sud je smatrao u više predmeta koji se  odnose  na  žalbe  u  vezi  sa  policijskim  prisluškivanjem  komunikacije osumnjičenih   kriminalaca,   da,   prema   njihovom   mišljenju,   utvrđivanje povrede,  samo  po  sebi,  treba  predstavljati  dovoljno  pravično  zadovoljenje (vidjeti    predmet    Taylor-Sabori    protiv    Ujedinjenog    Kraljevstva,    br. 47114/99   §   28,   22.   oktobar   2002.;   Hewitson   protiv   Ujedinjenog Kraljevstva,   br.   50015/99,   §   25,   27.   maj   2003.;   i   Chalkley   protiv Ujedinjenog  Kraljevstva,  br.  63831/00,  §  32,  12.  juni  2003.).  Pored  toga, kako  se  navodno  ponašanje  sastojalo  od  praćenja  a  ne  prisluškivanja, priroda takvog uplitanja je na dosta nižem nivou ozbiljnosti od one iz gore navedenih predmeta.
Sud konstatuje  gore  navedene  predmete  koje  je  Vlada  citirala,  ali zapaža  da  je  u  predmetu  Halford  (citiran  iznad,  stav  76),  u  kojem  je poslodavac  prisluškivao  telefonske  pozive  zaposlenice,  dodijelio  10.000 funti (GBP) na ime nematerijalne štete. Prosuđujući na pravednoj osnovi u ovom predmetu, Sud dodjeljuje podnositeljki predstavke 3.000 eura (EUR) na ime nematerijalne štete.
 B. Sudski i drugi troškovi

Podnositeljka predstavke   je   na   ime   sudskih   i   drugih   troškova potraživala   ukupno   9.363   GBP,   koji   je   uključivao   porez   na   dodanu vrijednost.  Ovaj  iznos  je  obuhvatao  naknade  koje  su  plaćene  odvjetniku  i odvjetničkom pripravniku u iznosu od 7.171,62 GBP, izdatke u iznosu od 1.556,88 GBP te je ostatak predstavljao očekivane buduće troškove.
Vlada je navela da su satnice koje su naplaćivali odvjetnici i stopa porasta tokom   perioda   trajanja   predmeta   bile   prevelike.   Pored   toga, prvobitna predstavka podnositeljke je uključivala niz prigovora koje je Sud proglasio nedopustivim i stoga dio troškova koji se odnose na te zahtjeve ne bi  trebao  biti  naplativ.  Prema  mišljenju  Vlade,  iznos  od  2.000  GBP  bi adekvatno pokrio nastale troškove i izdatke.
U skladu sa sudskom praksom rješavanja odštete, Sud će dodijeliti naknadu  na  račun  troškova  i  izdataka  pod  uvjetom  da  se  oni  odnose  na utvrđenu povredu i do mjere do koje su oni stvarno i neophodno nastali i u razumnim  iznosima  (vidjeti,  između  ostalih  vlasti,  Schouten  i  Meldrum protiv Nizozemske, 9. decembar 1994., stav 78, serija A br. 304, i Lorsé i drugi   protiv   Nizozemske,   br.   52750/99,   stav   103,   4.   februar   2003.). Uzimajući  u  obzir  sve  okolnosti,  Sud  podnositeljki  predstavke  dodjeljuje 6.000 EUR na ime pravnih troškova i izdataka, zajedno sa PDV-om koji joj se na ovaj iznos može naplatiti.  
 C. Zatezna kamata

Sud smatra da je primjereno da zatezna kamata bude zasnovana na graničnoj mogućnosti  posuđivanja  Evropske  centralne  banke,  kojoj  treba dodati tri procentna poena.
  

IZ OVIH RAZLOGA, SUD JEDNOGLASNO

Zaključuje da je došlo do povrede člana 8 Konvencije;

Zaključuje da  nije  potrebno  razmatrati  predmet  u  odnosu  na  član  13 Konvencije;

Zaključuje

(a)  da tužena Država treba platiti podnositeljki predstavke, u roku od tri mjeseca  od  datuma  kada  presuda  postane  konačna  u  skladu  sa  članom 44, stav 2 Konvencije, sljedeće iznose, koji će se konvertovati u funte po kursu primjenjivom u vrijeme namirenja:

(i)  3.000 EUR (tri hiljade eura) na ime nematerijalne štete; (ii)  6.000 EUR (šest hiljada eura) za troškove i izdatke;

(iii)  sve poreze koji su plativi na gore navedene iznose;

(b)  od isteka gore navedenog roka od tri mjeseca do isplate kamatu po viđenju,  koja  će  biti  plaćena  po  graničnoj  mogućnosti  posuđivanja Evropske   centralne   banke   tokom   perioda   kašnjenja   uvećane   za   tri procentna poena.

Odbija ostatak zahtjeva podnositeljke predstavke za pravično zadovoljenje.
 

Izrađena na engleskom jeziku i objavljena u pisanoj formi 3. aprila 2007. godine, u skladu sa pravilom 77, stavovi 2 i 3 Pravila suda.

Lawrence Early                                                            Josep Casadevall

Registrar                                                                     Predsjednik

 