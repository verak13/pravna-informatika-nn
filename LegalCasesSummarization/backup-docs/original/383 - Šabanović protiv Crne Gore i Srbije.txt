 ČETVRTO ODELjENjE

PREDMET ŠABANOVIĆ protiv CRNE GORE I SRBIJE

 (Predstavka broj 5995/06)

  PRESUDA

 STRAZBUR

31. maj 2011. godine

Ova presuda će postati pravosnažna u okolnostima predviđenim članom 44, stav 2 Konvencije. Moguće su redaktorske promene.

U predmetu Šabanović protiv Crne Gore i Srbije, Evropski sud za ljudska prava (Četvrto odeljenje), u Veću sastavljenom od:

Nicolas Bratza, predsednik,
Lech Garlicki,
Ljiljana Mijović,
Päivi Hirvelä,
Ledi Bianku,
Zdravka Kalaydjieva,
Nebojša Vučinić, sudije,
i Lawrence Early, sekretar odeljenja,

posle većanja na zatvorenoj sednici održanoj 10. maja 2011. godine, izriče sledeću presudu, koja je usvojena tog dana:

POSTUPAK

Predmet je formiran na osnovu predstavke (broj 5995/06) protiv Crne Gore i Srbije, koju je Sudu prema članu 34. Konvencije za zaštitu ljudskih prava i osnovnih sloboda (u daljem tekstu: „Konvencija“), podneo državljanin Crne Gore, g. Zoran Šabanović (u daljem tekstu: „Podnosilac predstavke“), 19. januara 2006. godine.
Podnosioca predstavke je zastupao g. J. Pejović, advokat iz Herceg Novog. Vladu Crne Gore (u daljem tekstu: „Vlada”) zastupao je njen zastupnik, g. Z. Pažin.
Podnosilac predstavke žalio se prema članu 10. Konvencije zbog povrede njegovog prava na slobodu izražavanja na osnovu krivične osude.
Predsednik Četvrtog odeljenja je 19. aprila 2010. godine odlučio da Vladu obavesti o predstavci. Takođe je odlučeno da se dopuštenost i osnovanost predstavke razmatraju istovremeno (član 5stav 1.).
ČINjENICE

I OKOLNOSTI PREDMETA

Podnosilac predstavke je rođen 1954. godine i živi u Herceg Novom.
Činjenice predmeta, kako su ih stranke iznele, mogu se sumirati kako sledi.
1. Novinski članak i kasnija konferencija za štampu

“Crnogorske dnevne novine“ su 6. februara 2003. godine objavile članak o kvalitetu vode u području Herceg Novog, pod naslovom „Slavine pune bakterija“. U članku se kaže da svi trenutni izvori vode sadrže razne bakterije. Ove ocene su se zasnivale na izveštaju „Instituta za zdravlje Crne Gore“, koji je tražio glavni republički vodoprivredni inspektor, u daljem tekstu: „Glavni inspektor“), očigledno radi ispitivanja mogućnosti priključenja dodatnih izvora na vodovodnu mrežu. Isti članak je sadržao izjavu podnosioca predstavke, u tu vreme direktora javnog preduzeća pod nazivom „JP Vodovod i kanalizacija“, u daljem tekstu: „Preduzeće Vodovod“) i člana Socijalističke narodne partije (SNP), da mu nije poznata predmetna analiza, ali da se voda redovno ispituje i uvek filtrira pre pumpanja u sistem.
Podnosilac predstavke je istog dana održao konferenciju za štampu kao odgovor na gore navedeni članak. Podnosilac predstavke je izjavio da se, prvo, sva voda iz slavina filtrira pre pumpanja u vodovodni sistem i da je, time, bezbedna za javnu upotrebu. Drugo, Glavni inspektor promoviše interese dva privatna preduzeća koja su već dobila dozvole da razviju dodatne izvore vode i, najzad, Glavni inspektor je dobio nalog da to uradi od Demokratske partije socijalista (DPS), a da su sama predmetna preduzeća svoje dozvole dobile nezakonito. Ova izjava je objavljena u nekoliko dnevnih novina.
2. Krivični postupak

Glavni inspektor je 7. aprila 2003. godine podneo privatnu krivičnu tužbu protiv podnosioca predstavke zbog klevete, tvrdeći da su njegove izjave netačne i, prema tome, štetne za njegovu čast i ugled.
Osnovni sud u Podgorici je 4. septembra 2003. godine održao glavno ročište, na kome je podnosilac predstavke izjavio da njegova izjava nije klevetnička, već da je „to vrednosni sud, koji on može da dokaže”. On je izjavio da je obavešten o rezultatima analize vode tri dana posle konferencije za štampu, i da se u analizi jasno navodi da je voda iz vodovoda potrebnog kvaliteta i da nije opasna za zdravlje. Objasnio je da očigledno postoje dva izveštaja, jedan koji se odnosi na izvore vode i drugi koji se odnosi na tretiranu vodu. On nije osporio pravo Glavnog inspektora da traži analizu vode, pošto mu je to dužnost, ali podnosilac predstavke nije smatrao da treba objaviti analizu netretirane vode, već samo analizu tretirane vode. Najzad, predložio je da sud pročita članak „Slavine pune bakterija“ da bi razumeo kontekst u kom je data sporna izjava, i da treba da pribavi spise drugih postupaka u toku između Vodovoda i Kanalizacije i dva privatna predmetna preduzeća.
Sud je na istom ročištu saslušao i Glavnog inspektora. On je izjavio da je uvek radio profesionalno i da ne radi ni po čijem nalogu, i da je on sam podneo krivičnu prijavu protiv jednog od ta dva preduzeća. Izjavio je da je naložio predmetnu analizu pošto se konsultovao sa ministrom, „koji me je podržao u tome“. On je naglasio da naslov novinskog članka nije imao nikakve veze sa njim, pošto „novine pišu [...] po sopstvenom nahođenju“, iako su mu se obraćale da bi dobile podatke. Međutim, njega „nije interesovalo zašto su novine pisale o ovom konkretnom pitanju niti zašto nijesu objavljivali o analizi tretirane vode...”, a njegova glavna briga je da dokaže da je konkretan izvor vode odgovarajućeg kvaliteta i da može da se koristi.
Sud je istog dana proglasio podnosioca predstavke krivim i kaznio ga kaznom zatvora od tri meseca. Ova kazna je, međutim, odložena i neće se izvršiti sem ako podnosilac predstavke učini drugo krivično delo u roku od dve godine.
U izreci presude utvrđeno je da samo sledeća izjava predstavlja klevetu, odnosno da je „netačna“ i „štetna za čast i ugled privatnog tužioca“:
„Inspektor [...] radi u interesu i na zahtev [ta dva preduzeća], kako mu naloži DPS“.

Sud je u obrazloženju naveo da izjava podnosioca predstavke nije potkrepljena činjenicama i odbacio odbranu podnosioca predstavke da je to samo vrednosni sud. Po mišljenju suda, podnosilac predstavke je bio svestan da je mogao naneti štetu časti i ugledu privatnog tužioca i da je time imao klevetničku nameru. Sud je odbio da pročita novinski članak i da traži spise postupaka na koje se podnosilac predstavke poziva pošto bi to samo zadržalo postupak i, u svakom slučaju, ni jedno ni drugo nije bitno za postupak u pitanju.
Neodređenog datuma posle toga podnosilac predstavke je uložio žalbu. On je prvo naveo da je Glavni inspektor tražio navedenu analizu da bi razmotrio mogućnost povezivanja izvora vode kojima upravljaju dva privatna preduzeća na vodovodnu mrežu. Drugo, postojale su dve analize vode, pre i posle njenog tretiranja, ali je Glavni inspektor novinama dostavio samo analizu netretirane vode. Treće, sam Glavni inspektor nije reagovao na obmanjujući naslov članka koji navodi da su slavine pune bakterija, zato što to njega nije interesovalo. Četvrto, sud je odbio da pročita novinski članak, bez kog je bilo nemoguće zaključiti da je njegova namera bila da okleveta privatnog tužioca. Najzad, on nije smatrao da je kleveta što je rekao da „vladin službenik radi prema uputstvima vladajuće stranke“, niti da se njegov odgovor na takav članak može smatrati klevetom privatnog tužioca.
Presudu od 4. septembra 2003. godine Viši sud u Podgorici je potvrdio 1. novembra 2005. godine, koji je u potpunosti potvrdio razloge koje je dao Osnovni sud. Protiv ove presude nije uložena delotvorna žalba Sudu Srbije i Crne Gore (vidi st. 17-18 i 29. u daljem tekstu).
 

II RELEVANTNO DOMAĆE PRAVO

A. Ustavna povelja Državne zajednice Srbija i Crna Gora (objavljena u „Službenom listu Srbije i Crne Gore“, broj 1/03)

Član 9. stav 1. Ustavne povelje predviđao je da obe države članice regulišu, jemče i štite ljudska prava na svojoj teritoriji.
Relevantni deo člana 46. predviđao je da Sud Srbije i Crne Gore razmatra pritužbe uložene od strane građana u predmetima gde je neka ustanova Srbije i Crne Gore povredila njihova prava i slobode zagarantovane Ustavnom poveljom, ako nije obezbeđena druga naknada.
B. Ustav Republike Crne Gore (objavljen u „Službenom glasniku Republike Crne Gore“ – Sl. glasnik CG – broj

48/92)

Član 34. stav 2. je predviđao slobodu javnog izražavanja mišljenja.
Član 35. stav 2. je predviđao da građani imaju pravo da izražavaju i objavljuju svoja mišljenja putem sredstava javnog informisanja.
V. Krivični zakon Republike Crne Gore (objavljen u Sl. glasniku CG, br. 42/93, 14/94, 27/94, 30/02, 56/03)

Relevantne odredbe ovog zakona glase kako sledi:
Član 76. st. 1, 2 i 4

“Svako ko, u odnosu na drugoga, izjavi ili širi neistinu koja može štetiti njegovoj časti i ugledu kažnjava se novčano ili zatvorom od najduže šest meseci.

Svako ko učini jedno od dela opisanih u [gornjem] stavu ... putem štampe, radija ili televizije ... [, na drugi način putem sredstava javnog informisanja,] ... ili na javnom skupu kažnjava se zatvorom od najduže godinu dana.

...

Ako okrivljeni dokaže da su njegove tvrdnje tačne ili ako dokaže da je imao opravdan osnov da veruje u istinitost tvrdnji koje je izrekao ili širio, on se ne kažnjava za klevetu, ali može biti kažnjen za prekršaj ili uvredu ...”

Član 80. stav 1.

„Okrivljeni se ne kažnjava za vređanje drugog lica ako to čini u ... ozbiljnoj kritici, u obavljanju službene dužnosti, [...] u odbrani nekog prava ili opravdanog interesa, ili ako se iz načina njegovog izražavanja vidi da nema namere nipodaštavanja.”

G. Osnovni krivični zakon (objavljen u „Službenom listu Socijalističke Savezne Republike Jugoslavije, br. 44/76, 36/77, 34/84, 37/84, 74/87, 57/89, 3/90, 38/90, 45/90, 54/90, i „Službenom listu Savezne Republike Jugoslavije“, br. 35/92, 37/93, 24/94)

Relevantne odredbe ovog zakona glase kako sledi:
Član 51.

“... Svrha uslovne kazne ... je da se kazna ... za društveno manje opasna dela ne određuje ... kada se... može očekivati da će upozorenje da postoji pretnja kazne (uslovne kazne) ... biti ... [dovoljno da zastraši počinioca] ... da učini neko [drugo] krivično delo.”

Član 52. stav 1.

„U postupanju sa uslovnom kaznom, sud određuje kaznu licu koje je počinilo krivično delo i istovremeno će naložiti da se ova kazna neće izvršiti ako osuđeno lice ne počini drugo krivično delo u [predviđenom] roku, koji ne može biti kraći od jedne ni duži od pet godina ukupno (rok uslovne kazne).“

Član 53. stav 4.

„Prilikom odlučivanja da li da odredi uslovnu kaznu, sud uzima u obzir svrhu [ove] kazne, ličnost počinioca, njegovo ponašanje pre i posle učinjenog krivičnog dela, stepen krivične odgovornosti, kao i sve druge okolnosti pod kojima je to delo učinjeno.“

Član 54. st. 1 i 2.

„Sud opoziva uslovnu kaznu [i nalaže njeno izvršenje] ako, za vreme uslovne kazne, okrivljeno lice učini jedno ili više [dodatnih] krivičnih dela za koje je osuđen zatvorom na period od dve ili više godina.

Ako, za vreme uslovne kazne, okrivljeno lice učini jedno ili više [dodatnih] krivičnih dela za koje je osuđen zatvorom na period od dve ili više godina ili novčano kažnjen, sud, pošto razmotri sve okolnosti ... uključujući i sličnost učinjenih krivičnih dela ... odlučuje da li da opozove uslovnu kaznu ... ”.

III MEĐUNARODNI DOKUMENT NA KOJI SE VLADA POZVALA

Vlada se, inter alia, pozvala na Konvenciju o pristupu informacijama, javnom učešću i odlučivanju i pristupu pravdi u stvarima životne sredine (koju je usvojio UNECE – Ekonomska komisija Ujedinjenih Nacija za Evropu – 25. juna 1998. godine).
Član 5. stav 1(v) te konvencije predviđa da se u slučaju neposredne opasnosti ljudskom zdravlju ili životnoj sredini, bilo da je prouzrokovana aktivnostima ljudi ili je iz prirodnih uzroka, sve informacije koje omogućavaju javnosti da preduzme mere da spreči ili ublaži štetu koja proističe iz pretnje, a koje čuvaju javne vlasti, odmah i bez zadržavanja objavljuju se javnosti koja može biti pogođena.
IV DRUGA RELEVANTNA DOKUMENTA

Parlamentarna skupština Saveta Evrope je 4. oktobra 2007. godine usvojila Rezoluciju 1577 (2007), Ka dekriminalizaciji klevete, u kojima podstiče one države članice koje i dalje propisuju zatvorske kazne za klevetu, čak i ako se u stvari ne sprovode, da ih ukinu bez odlaganja.
 

PRAVO

I NAVODNA POVREDA ČLANA 10. KONVENCIJE

Podnosilac predstavke se žalio prema članu 10. Konvencije zbog povrede slobode izražavanja zbog krivične optužbe. Član 10. glasi kako sledi:
„1. Svako ima pravo na slobodu izražavanja. Ovo pravo uključuje slobodu posedovanja sopstvenog mišljenja, primanja i saopštavanja informacija i ideja bez mešanja javne vlasti i bez obzira na granice... 

2. Pošto korišćenje ovih sloboda povlači za sobom dužnosti i odgovornosti, ono se može podvrgnuti formalnostima, uslovima, ograničenjima ili kaznama propisanim zakonom i neophodnim u demokratskom društvu ... zaštite ugleda ili prava drugih...“

A. Dopuštenost

1. Kompatibilnost ratione personae

Podnosilac predstavke žalio se i protiv Crne Gore i protiv Srbije.
Sud konstatuje da su obe države članice tadašnje Državne zajednice Srbija i Crna Gora odgovorne za zaštitu ljudskih prava na svojoj teritoriji (vidi stav 17. u gornjem tekstu). S obzirom na činjenicu da je ceo krivični postupak vođen isključivo u okviru nadležnosti sudova Crne Gore, Sud smatra da je pritužba podnosioca predstavke u odnosu na Crnu Goru kompatibilna ratione personae sa odredbama Konvencije. Iz istog razloga, njegova je pritužba, međutim, nekompatibilna ratione personae u odnosu na Srbiju, u smislu značenja člana 35. stav 3., i mora se odbaciti shodno članu 35. stav 4. Konvencije.
2. Zaključak

Sud je već utvrdio da žalba Sudu Srbije i Crne Gore nije delotvorno pravno sredstvo (vidi Matijašević protiv Srbije, broj 23037/04, stav 37., ECHR 2006-X). On konstatuje da Vlada Crne Gore nije stavila nikakvu primedbu u vezi sa dopuštenošću predstavke u smislu člana 35. stav 1. Konvencije. Sud smatra da pritužba podnosioca predstavke u odnosu na Crnu Goru nije očigledno neosnovana u smislu člana 35. stav 3. Konvencije. On dalje konstatuje da nije nepoduštena ni po jednom drugom osnovu. Zbog toga se mora proglasiti dopuštenom.
B. Osnovanost

1. Podnesci stranaka

Vlada je iznela da je zahtev podnosioca predstavke pre činjenično stanje nego vrednosni sud, pošto je sam podnosilac predstavke izjavio da to može da dokaže, pri čemu vrednosni sudovi ne podležu dokazivanju (vidi stav 10. u gornjem tekstu). Štaviše, čak i kada izjava predstavlja vrednosni sud, ona mora biti potkrepljena dovoljnim činjeničnim osnovama.
Vlada je podsetila da nije bilo potrebe da podnosilac predstavke odgovori na novinski članak na konferenciji za štampu pošto je već odgovorio u samom članku (vidi stav 7. u gornjem tekstu). Podnosilac predstavke je zloupotrebio slobodu izražavanja usmeravajući javnu raspravu na Glavnog inspektora, sa glavnim ciljem da ga diskredituje i prikaže kao korumpiranog.
Vlada se dalje oslonila na razne međunarodne dokumente, posebno na UNECE Konvenciju o pristupu informacijama, javnom učešću i odlučivanju i pristupu pravdi u stvarima životne sredine, koja predviđa, inter alia, da sve informacije o tome kako se mogu sprečiti ili ublažiti štete koje proističu iz eventualne direktne pretnje ljudskom zdravlju moraju da se šire u javnosti koja može biti njima pogođena bez odlaganja (vidi st. 23 i 24 u gornjem tekstu).
Vlada je podsetila da sloboda izražavanja povlači za sobom pravo na primanje informacija, ali da je u javnom interesu da takve informacije budu tačne, posebno kada se odnose na pitanje kao što je kvalitet vode za piće.
Najzad, Vlada je zaključila da je ograničavanje slobode izražavanja u takvom slučaju neophodno u demokratskom društvu, da je krivična kazna proporcionalna zakonitom cilju kome se teži i da, prema tome, nema povrede člana 10. Konvencije.
Podnosilac predstavke je dao zakasnele komentare, koji zbog toga nisu svrstani u spis predmeta.
2. Ocena Suda 

Kao što je Sud često primetio, sloboda izražavanja predviđena članom 10. predstavlja jednu od suštinskih osnova demokratskog društva. Prema stavu 2. tog člana, ona se ne primenjuje samo na „informacije“ ili „ideje“ koje se primaju kao povoljne ili se smatraju neuvredljivim, već i na one koje vređaju, šokiraju ili uznemiravaju (vidi, među mnogim drugim autoritetima, Castells protiv Španije, 23. april 1992. godine, stav 42., serija A broj 236, i Vogt protiv Nemačke, 26. septembar 1995. godine, stav 52., serija A broj 323).
Sud je takođe već utvrdio pravo na davanje, u dobroj nameri, informacija o pitanjima od javnog interesa čak i kada predmetna izjava sadrži netačne i štetne informacije o privatnim pojedincima (vidi, mutatis mutandis, Bladet Tromsø i Stensaas protiv Norveške [VV], broj 21980/93, ECHR 1999-III) i naglasio da se mora uzeti u obzir da li se predmetni izrazi odnose na privatni život nekih lica ili na njihovo ponašanje i stavove u svojstvu funkcionera (vidi Dalban protiv Rumunije [VV], broj 28114/95, stav 50., ECHR 1999-VI). Sud podseća s tim u vezi da viši državni službenici koji postupaju po službenoj dužnosti podležu većim granicama prihvatljive kritike od privatnih pojedinaca (vidi Thoma protiv Luksemburga, broj 38432/97, stav 47., ECHR 2001-III; Pedersen i Baadsgaard protiv Danske [VV], broj 49017/99, stav 80, ECHR 2004-XI; Mamère protiv Francuske, broj 12697/03, stav 27., ECHR 2006-XIII; i Dyundin protiv Rusije, broj 37406/03, stav 26., 14. oktobar 2008. godine).
U svojoj praksi, Sud pravi razliku između činjeničnog stanja i vrednosnih sudova. Dok se postojanje činjenica može prikazati, istina vrednosnih sudova ne podleže dokazivanju. Kada neka izjava predstavlja vrednosni sud, proporcionalnost mešanja može zavisiti od toga da li postoji dovoljna činjenična osnova za spornu izjavu, pošto čak i vrednosni sud bez činjenične osnove koja ga potkrepljuje može biti preteran (vidi, među mnogim autoritetima, Steel i Morris protiv Ujedinjenog Kraljevstva, broj 68416/01, stav 87. in fine, ECHR 2005-II).
Najzad, Sud konstatuje da su priroda i ozbiljnost određene kazne, kao i „značaj“ i „dovoljno“ obrazloženje domaćih sudova, pitanja od posebnog značaja kada je reč o proceni proporcionalnosti mešanja prema članu 10. stav 2. (vidi Cumpǎnǎ and Mazǎre protiv Rumunije [VV], broj 33348/96, stav 111., ECHR 2004, i Zana protiv Turske, 25. novembar 1997. godine, stav 51., Izveštaji o presudama i odlukama 1997-VII), i podseća da Vlada treba uvek da pokaže odmerenost u pribegavanju krivičnim kaznama, posebno kada postoje druga raspoloživa sredstva naknade (vidi Castells protiv Španije, citiran u gornjem tekstu, stav 46.).
Ako se vratimo na predmetni slučaj, Sud konstatuje da predmetna krivična presuda očigledno predstavlja mešanje u pravo podnosioca predstavke na slobodu izražavanja. Pošto se osuda zasniva na Krivičnom zakoniku, ovo se mešanje, međutim, mora smatrati mešanjem „predviđenim zakonom“ u smislu značenja člana 10. stav 2. (vidi stav 21. u gornjem tekstu). Dalje, predmetna presuda je usvojena u težnji ka legitimnom cilju, naime, „radi zaštite ugleda drugih lica“. Stranke nisu osporile ovo mišljenje. Prema tome, ono što ostaje da se reši je da li je mešanje bilo „neophodno u demokratskom društvu” ili, drugim rečima, da li je krivična osuda bila proporcionalna legitimnom cilju kome se teži.
S tim u vezi, Sud prvo konstatuje da je podnosilac predstavke odgovarao na novinski članak čiji naslov nagoveštava da je voda za piće zagađena raznim bakterijama. Činjenica da je podnosilac predstavke smatrao da je njegova dužnost da kao direktor preduzeća „Vodovod i kanalizacija“ odgovori na taj članak je razumljiva. Drugo, glavni cilj organizacije konferencije za štampu je bio da se javnost obavesti da je voda koja se pumpa u sistem tretirana i da je time bezbedna za upotrebu. Treće, iako je on takođe kritikovao Glavnog inspektora, ta se kritika odnosila na njegovo ponašanje i stavove u svojstvu funkcionera, a ne na njegov privatni život. Kao što je konstatovano u gornjem tekstu, viši državni službenici koji postupaju po službenoj dužnosti podležu većim granicama prihvatljive kritike od privatnih pojedinaca (vidi stav 37. u gornjem tekstu). Za Sud, primedbe podnosioca predstavke, čak i ako se prihvati da su činjenično stanje a ne vrednosni sud, nisu bile bezrazložan napad na Glavnog inspektora već pre, iz perspektive podnosioca predstavke, grubo objašnjenje pitanja od velikog javnog značaja koje je predmet rasprave.
Dalje, Sud konstatuje da su domaći sudovi, bez obzira što ih je podnosilac predstavke ohrabrivao da to učine, propustili da njegove primedbe sagledaju u širem kontekstu, odnosno u raspravi do koje je došlo zbog kvaliteta vode za piće u tom području. S obzirom na ovaj prilično ograničen pristup ovom pitanju, teško se može reći da se razlozi koje su domaći sudovi dali mogu smatrati bitnim i dovoljnim.
Najzad, Sud podseća da iako upotreba kazni iz krivičnog prava u slučajevima klevete nije po sebi neproporcionalna (vidi Radio France i drugi protiv Francuske, broj 53984/00, stav 40., ECHR 2004-II; Lindon, Otchakovsky-Laurens i July protiv Francuske [VV], br.21279/02 i 36448/02, stav 59., ECHR 2007-XI; Długołęcki protiv Poljske, broj 23806/03, stav 47., 24. februar 2009. godine; i Saaristo i drugi protiv Finske, broj 184/06, stav 69 in limine, 12. oktobar 2010. godine), priroda i ozbiljnost uvedenih kazni su faktori koji se moraju uzeti u obzir (vidi, mutatis mutandis, Cumpǎnǎ i Mazǎre, citiran u gornjem tekstu, stav 111.). S tim u vezi, Sud takođe podseća na rezoluciju Saveta Evrope, koja je usvojena u međuvremenu, pozivajući države članice koje i dalje predviđaju zatvorske kazne za klevetu, čak i ako se zapravo ne primenjuju, da ih odmah ukinu (vidi stav 25. u gornjem tekstu). U konkretnom slučaju, Sud konstatuje sa zabrinutošću da je podnosilac predstavke dobio uslovnu kaznu zatvora, koja se, pod određenim uslovima, mogla pretvoriti u kaznu zatvora (vidi st. 12 i 22., posebno član 54. citiran u njima). 
S obzirom na gore navedeno, posebno imajući na umu ozbiljnost predmetne krivične kazne, i potvrđujući dugotrajnu praksu da prema članu 10. stav 2-Konvencije nema mnogo prostora za ograničenja rasprave o pitanjima od javnog značaja (vidi Nilsen i Johnsen protiv Norveške [VV], broj 23118/93, stav 46., ECHR 1999-VIII), Sud nalazi da predmetno mešanje nije neophodno u demokratskom društvu. Prema tome, došlo je do povrede člana 10. Konvencije.
II PRIMENA ČLANA 41. KONVENCIJE

       45. Član 41 Konvencije propisuje: 

„Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci.“  

Podnosilac predstavke je tražio naknadu štete i troškova u ukupnom iznosu od 100.000 evra (EUR) posle isteka roka za podnošenje zahteva prema članu 41.
Vlada je osporila zahtev podnosioca predstavke kao zakasneo, neobrazložen, neadekvatno visok i suprotan praksi Suda.
Sud konstatuje da je zahtev podnosioca predstavke za pravično zadovoljenje podnet 8. decembra 2010. godine, mesec dana posle isteka prvobitnog roka 8. novembra 2010. godine. Sud dalje konstatuje da podnosilac predstavke nije izneo nijedan opravdan razlog što nije ispoštovao zahteve Pravila 60 stav 2 Poslovnika Suda. U tim okolnostima, Sud smatra da ovaj zahtev treba odbiti.
 
IZ TIH RAZLOGA, SUD JEDNOGLASNO 

Proglašava predstavku u odnosu na Crnu Goru dopuštenom, a predstavku u odnosu na Srbiju nedopuštenom; 
Utvrđuje da je Crna Gora povredila član 10. Konvencije; 
Odbija zahtev podnosioca predstavke za pravično zadovoljenje.
Sastavljeno na engleskom jeziku i dostavljeno u pisanoj formi na dan 31. maja 2011. godine u skladu sa pravilom 77 st. 2 i 3 Poslovnika Suda.

 

 

 Lawrence Early                                                                Nicolas Bratza

      Sekretar                                                                      Predsednik