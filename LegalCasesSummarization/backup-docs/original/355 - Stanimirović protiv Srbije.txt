 DRUGO ODELjENjE
PREDMET STANIMIROVIĆ protiv SRBIJE 
(predstavka broj 26088/06)
PRESUDA
STRAZBUR 
18. oktobar 2011. godine

 

Ova presuda će postati pravosnažna u okolnostima predviđenim članom 44. stav 2. Konvencije. Moguće su redaktorske promene.

 

U predmetu Stanimirović protiv Srbije, Evropski sud za ljudska prava (Drugo odeljenje), na zasedanju veća u sastavu:

Françoise Tulkens, Predsednik,

Danutė Jočienė,

David Thór Björgvinsson,

Dragoljub Popović,

Giorgio Malinverni,

Işıl Karakaş,

Guido Raimondi, sudije,

i Stanley Naismith, sekretar Odeljenja,

Posle većanja na zatvorenoj sednici 20. septembra 2011. godine, Donosi sledeću presudu, koja je usvojena tog dana:

POSTUPAK

1. Predmet je formiran na osnovu predstavke (broj 26088/06) protiv Republike Srbije, koju je Sudu prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija"), podneo državljanin Srbije, g. Zoran Stanimirović (u daljem tekstu "Podnosilac predstavke"), 22. maja 2006. godine.

2. Podnosioca predstavke je zastupala advokatska firma Juris Consulta iz Nemačke. Vladu Srbije (u daljem tekstu: "Vlada") zastupao je njen zastupnik, g. S. Carić.

3. Podnosilac predstavke je posebno tvrdio da ga je mučila policija i da su njegove izjave dobijene mučenjem upotrebljene u krivičnom postupku protiv njega. On se oslonio na razne članove Konvencije.

4. Predsednik Drugog odeljenja je 26. jula 2010. godine odlučio da Vladu obavesti o predstavci. Takođe je odlučeno da se o dopuštenosti i osnovanosti predstavke odlučuje istovremeno (član 29. stav 1.).

ČINjENICE

I. OKOLNOSTI PREDMETA

5. Podnosilac predstavke je rođen 1972. godine. On trenutno služi zatvorsku kaznu u Zabeli blizu Požarevca u Srbiji.

6. Jedan bračni par je ubijen 9. februara 2001. godine.

7. Oko 8 sati uveče 10. februara 2001. godine podnosilac predstavke je uhapšen kod svoje kuće u Grockoj. Odveden je u policijsku stanicu u Smederevu gde su ga policajci pretukli. On je onda priznao da je učestvovao u ubistvu.

8. Podnosilac predstavke je 11. februara 2001. godine odveden u zatvor u Smederevu.

9. Podnosilac predstavke je 13. februara 2001. godine izveden pred istražnog sudiju. Tu se našao sa advokatom, koga je u međuvremenu angažovala njegova žena, ali nije imao priliku da sa njim popriča nasamo. Pošto je potvrdio svoje ranije priznanje, požalio se sudiji da ga je policija pretukla. Zatim je podnosilac predstavke pregledan u smederevskoj bolnici. Prema lekarskom izveštaju, imao je polomljeno rebro i modrice na grudima.

10. Podnosilac predstavke je 14. februara 2001. godine ponovo izveden pred istražnog sudiju. Njegov advokat nije bio prisutan. Podnosilac predstavke se sa svojim advokatom susreo prvi put nasamo kasnije tog dana.

11. Podnosilac predstavke je 17. februara 2001. godine vraćen u policijsku stanicu u Smederevu i ponovo pretučen. Pošto se onesvestio, odveden je u smederevsku bolnicu. Prema lekarskom izveštaju, imao je potres mozga i modrice na glavi. Istražni sudija je obavešten o ovom događaju.

12. Podnosilac predstavke se 19. februara 2001. godine ponovo pojavio pred istražnim sudijom. Njegov advokat nije bio prisutan.

13. Kada je podnosilac predstavke izveden pred istražnog sudiju po četvrti put 16. marta 2001. godine, bio je prisutan njegov advokat i on je povukao svoje priznanje.

14. Posle krivične prijave koju je protiv neidentifikovanih službenika kriminalističke policije podneo advokat podnosioca predstavke, javni tužilac je dobio izveštaj od policijske stanice u Smederevu kojim se odbacuju navodi podnosioca predstavke. Javni tužilac je takođe dobio i lekarske izveštaje od 13. i 17. februara 2001. godine. Javni tužilac je 24. septembra 2001. godine odlučio da ga krivično ne goni i obavestio advokata podnosioca predstavke o mogućnosti pokretanja supsidijarnog krivičnog gonjenja u roku od osam dana. Advokat to nije učinio.

15. Okružni sud u Smederevu je 4. novembra 2002. godine našao da su podnosilac predstavke i S. P. krivi za ubistvo i svakog od njih osudio na kaznu zatvora od po četrdeset godina. Vrhovni sud Srbije je tu presudu ukinuo 9. jula 2003. godine i vratio predmet prvostepenom sudu radi ponovnog suđenja. On je da uputstvo prvostepenom sudu da utvrdi da li je policija zlostavljala podnosioca predstavke i da li su neke od njegovih izjava zbog toga nedopuštene.

16. Na ročištu održanom 13. maja 2004. godine, podnosilac predstavke je detaljno opisao kako su ga zlostavljali i po prvi put imenovao navodne počinioce. Advokat S. P. je zatim zatražio da se zapisnik sa tog ročišta pošalje javnom tužiocu radi krivičnog gonjenja policajaca koje je podnosilac predstavke imenovao. Javni tužilac, koji je prisustvovao ročištu, stavio je primedbu. Ona je naglasila da je krivična prijava s tim u vezi odbačena 24. septembra 2001. godine i da njena kancelarija nema nameru da se opet bavi istim predmetom. Advokat S. P. je onda zatražio da se javni tužilac izuzme iz postupka. Okružni javni tužilac u Smederevu je 17. maja 2004. godine odbio taj zahtev, ali je potvrdio da bi odluka iz 2001. godine mogla da se ponovo razmatra s obzirom na nove činjenice, posebno imena navodnih počinilaca.

17. Okružni sud u Smederevu je 27. decembra 2004. godine našao da je podnosilac predstavke kriv za ubistvo, a S. P. za podstrekavanje na ubistvo i svakog od njih osudio na kaznu zatvora od po četrdeset godina. On je utvrdio da je podnosilac predstavke zaista pretučen u policijskoj stanici u Smederevu. Izjave podnosilaca predstavke koje je tamo dao 10. i 17. februara 2001. godine su stoga proglašene nedopuštenim. Međutim, on je smatrao da su izjave koje je podnosilac predstavke dao istražnom sudiji 13., 14. i 19. februara dopuštene. S tim u vezi sud se oslonio na izveštaj veštaka koji je pripremio tim psihijatara, u kome se navodi da se strah podnosioca predstavke morao smanjiti do datuma kada se pojavio pred istražnim sudijom.

18. Podnosilac predstavke se ponovo žalio na presudu od 27. decembra 2004. godine. On je tvrdio, između ostalih osnova žalbe, da izjave koje je dao pred istražnim sudijom u februaru 2001. godine nisu takođe smele da se prihvate. Vrhovni sud Srbije je 13. maja 2005. godine potvrdio prvostepenu presudu.

19. Podnosilac predstavke se ponovo žalio na presudu od 13. maja 2005. godine. On je ponovio da izjave koje je dao pred istražnim sudijom u februaru 2001. godine nisu takođe smele da se prihvate. Vrhovni sud Srbije je 14. aprila 2006. godine, u drugačijem sastavu, potvrdio drugostepenu presudu.

20. Podnosilac predstavke je 3. novembra 2006. godine javnom tužiocu podneo krivičnu prijavu protiv šest policajaca u vezi sa događajima iz februara 2001. Javni tužilac je 18. januara 2007. godine odlučio da nema mesta sprovođenju krivičnog gonjenja. Razlozi za tu odluku su nepoznati zato što podnosilac predstavke nije o njoj obavešten, a ceo spis je navodno uništen početkom 2010. godine (naime, tri godine posle odluke o nesprovođenju gonjenja).

21. I podnosilac predstavke i njegov advokat su u martu 2011. godine podneli zahtev za ponavljanje krivičnog postupka opisanog u gornjem tekstu. Viši sud u Smederevu je 17. marta 2011. godine odbio oba zahteva. Apelacioni sud u Beogradu je 29. aprila 2011. godine potvrdio odluku od 17. marta 2011. godine.

II. RELEVANTNO DOMAĆE PRAVO

22. Krivični zakonik iz 1977. godine ("Službeni list Socijalističke Republike Srbije", br. 26/77, 28/77, 43/77, 20/79, 24/84, 39/86, 51/87, 6/89, 42/89, i "Službenik glasnik Republike Srbije", br. 16/90, 21/90, 26/91, 75/91, 9/92, 49/92, 51/92, 23/93, 67/93, 47/94, 17/95, 44/98, 10/02, 11/02, 80/02, 39/03 i 67/03) bio je na snazi do 31. decembra 2005. godine. Relevantni članovi glase kako sledi:

Član 65. (Iznuđivanje iskaza)

"(1) Službeno lice koje u vršenju službe upotrebi silu ili pretnju ili drugo nedopušteno sredstvo ili nedopušten način u nameri da iznudi iskaz ili neku drugu izjavu od okrivljenog, svedoka, veštaka ili drugog lica, kazniće se zatvorom od tri meseca do pet godina.

(2) Ako je iznuđivanje iskaza ili izjave praćeno teškim nasiljem ili ako su usled iznuđenog iskaza nastupile naročito teške posledice za okrivljenog u krivičnom postupku, učinilac će se kazniti zatvorom od najmanje tri godine".

Član 66. (Mučenje)

"Službeno lice koje u vršenju službe zlostavlja, vređa ili ponižava drugog, kazniće se zatvorom od tri meseca do tri godine."

23. Zakonik o krivičnom postupku iz 2001. godine ("Službeni list Savezne Republike Jugoslavije", br. 70/01 i 68/02 i "Službeni glasnik Republike Srbije", br. 58/04, 85/05, 115/05, 49/07, 20/09 i 72/09) stupio je na snagu 28. marta 2002. godine. Najteža krivična dela (uključujući i gore navedena) podležu krivičnom gonjenju od strane javnog tužioca, a neka manja dela podležu samo privatnom krivičnom gonjenju. Prema članu 20. Zakonika, javni tužilac mora krivično da goni kada postoji dovoljno dokaza da je neki pojedinac počinio krivično delo koje podleže krivičnom gonjenju od strane javnog tužioca. Član 61. Zakonika predviđa da kada javni tužilac donese odluku da nema mesta krivičnom gonjenju za takvo delo zbog nedostatka dokaza, oštećeni krivičnim delom može uprkos tome pokrenuti supsidijarno gonjenje u roku od osam dana od obaveštenja o toj odluci.

Zakonik o krivičnom postupku iz 1977. godine, koji je bio na snazi do 28. marta 2002. godine, sadržao je slične odredbe (vidi čl. 18 i 60. ovog Zakonika).

24. U skladu sa članom 414. Zakonika o krivičnom postupku iz 2001. godine, i dopunama iz septembra 2009. godine, ponovno pokretanje krivičnog postupka može se tražiti tamo gde Ustavni sud ili međunarodni sud utvrde da su tokom suđenja povređena prava osuđenog lica.

PRAVO

I. NAVODNA POVREDA ČLANA 3. KONVENCIJE

25. Podnosilac predstavke se žalio da su ga tukli palicom za bejzbol, da je više puta uboden, da su mu genitalije izlagali električnim šokovima i da je bio izložen pretnjama smrću i gušenju plastičnom kesom za vreme ispitivanja u policiji 10. i 17. februara 2001. godine. On se takođe žalio zbog nepostojanja delotvorne istrage u pogledu njegovog zlostavljanja. Član 3. glasi kako sledi:

"Niko ne sme biti podvrgnut mučenju, ili nečovečnom ili ponižavajućem postupanju ili kažnjavanju."

A. Dopuštenost

26. Vlada je tvrdila da je ova pritužba ili nekompatibilna ratione temporis ili neblagovremena ili nedopuštena zbog neisrpljenosti (s obzirom na propust podnosioca predstavke da započne supsidijarno gonjenje posle donošenja odluke od 24. septembra 2001. godine da nema mesta krivičnom gonjenju). Podnosilac se sa tim nije složio.

1. Vremenska nadležnost

27. Prema opštim pravilima međunarodnog prava (posebno prema članu 28. Bečke konvencije o ugovornom pravu, Konvencija ne obavezuje državu ugovornicu ni za jedno delo ili činjenicu koje su se desili ili za neku situaciju koja je prestala da postoji pre njenog stupanja na snagu u odnosu na tu državu ugovornicu (vidi Blečić protiv Hrvatske [VV], broj 59532/00, § 70, ECHR 2006-III). S obzirom na činjenicu da se navodno mučenje desilo u februaru 2001. godine, pri čemu je Konvencija stupila na snagu u odnosu na Srbiju 3. marta 2004. godine, Sud nema vremensku nadležnost da se bavi materijalnim delom ove pritužbe.

28. Iz prakse Suda u vezi sa članom 2. jasno je međutim da je procesna obaveza sprovođenja istrage prerasla u posebnu i samostalnu obavezu, koja može da obaveže Tuženu državu čak i kada je smrt nastupila pre ratifikacije (vidi Šilih protiv Slovenije [VV], broj 71463/01, § 159, 9. april 2009. godine). S obzirom na načelo pravne sigurnosti, vremenska nadležnost Suda s tim u vezi ipak nije očigledno okončana (isto, stav 161.). Kada je smrt nastala pre ratifikacije, samo procesni postupci ili propusti nastali posle tog datuma mogu potpasti pod vremensku nadležnost Suda (isto, stav 162.). Štaviše, mora da postoji istinska veza između smrti i stupanja Konvencije na snagu u odnosu na tu državu da bi procesna obaveza stupila na snagu. To u praksi znači da je značajan deo procesnih radnji koje ova odredba zahteva sproveden, ili je trebalo da bude sproveden posle ratifikacije. Sud je takođe utvrdio da može doći do okolnosti koje bacaju sumnju u delotvornost prvobitne istrage, pa može nastati obaveza da se nastavi sa daljom istragom (vidi Hackett protiv Ujedinjenog Kraljevstva (odluka), broj 34698/04, 10. maj 2005. godine). Iako ne može biti slučaj da neka tvrdnja može stvoriti novu obavezu, gde postoji nova pouzdana tvrdnja, dokaz ili informacija relevantna za identifikaciju, gonjenje ili kažnjavanje počinioca nezakonitog ubistva, vlasti su obavezne da preduzmu dalje istražne mere (vidi Brecknell protiv Ujedinjenog Kraljevstva, broj 32457/04, stav 71., 27. novembar 2007. godine). Načela u vezi sa procesnom obavezom istrage prema članu 2., izneta u gornjem tekstu, slično se primenjuju na procesnu obavezu istrage prema članu 3. (vidi Tuna protiv Turske, broj 22339/03, st. 58-63, 19. januar 2010. godine).

29. U konkretnom predmetu, srpske vlasti su 2001. godine obustavile istragu o zlostavljanju podnosioca predstavke u policijskoj stanici u Smederevu početkom te godine, a da nije ispitan ni podnosilac predstavke ni bilo koji svedok. Podnosilac predstavke je o tom događaju ispitivan prvi put u maju 2004. godine, u kontekstu krivičnog postupka protiv njega, kada je identifikovao navodne počinioce. Krivični sud je tada utvrdio u decembru 2004. godine da je podnosilac predstavke zaista zlostavljan u policijskoj stanici u Smederevu. Sud je mišljenja da je to dovelo u pitanje delotvornost prvobitne istrage, a obaveza istrage je oživela (suprotno predmetu Çakir i drugi protiv Kipra (odluka), broj 7864/06, 29. april 2010. godine, u kome su imena onih navodno odgovornih obezbeđena 2005. godine bila poznata već 1974. godine). Kako bi pokazala da posle ratifikacije nije bilo novih relevantnih informacija, Vlada je iznela da su imena navodnih počinilaca mogla lako biti utvrđena još 2001. godine. Ovaj argument, međutim, pojačava sumnje u efikasnost prvobitne istrage, više nego bilo šta drugo. Sud zbog toga odbija primedbu Vlade.

2. Rok od šest meseci

30. Svrha pravila roka od šest meseci je da promoviše pravnu sigurnost. (vidi P.M. protiv Ujedinjenog Kraljevstva (odluka), broj 6638/03, 24. avgust 2004. godine). Ono treba da obezbedi mogućnost utvrđivanja činjenica jednog predmeta pre nego što ona izbledi, čime pravično razmatranje predmetnog pitanja postaje skoro nemoguće (vidi Pavlenko protiv Rusije, broj 42371/02, stav 69., 1. april 2010. godine).

31. Rok od šest meseci počinje da teče od datuma pravosnažne odluke u procesu iscrpljenja domaćih pravnih sredstava. Kad se to kaže, kada je jasno od samog početka da podnosiocu predstavke nije dostupan nijedan delotvorni pravni lek, taj rok počinje da teče od datuma predmetnog akta ili od datuma saznanja za taj akt ili kad počinje da deluje ili izaziva štetne posledice za podnosioca (vidi Dennis i drugi protiv Ujedinjenog Kraljevstva (odluka), broj 76573/01, 2. jul 2002. godine). Niti se član 35. stav 1. može se tumačiti na način koji bi zahtevao da Sud odmah uzme njegovu pritužbu u razmatranje pre nego što se njegov položaj u vezi sa predmetom pravosnažno ne reši na domaćem nivou. Gde, prema tome, podnosilac predstavke ima na raspolaganju očigledno postojeće pravno sredstvo i tek naknadno postane svestan okolnosti koje to pravno sredstvo čine nedelotvornim, u svrhe člana 35. stav 1. moglo bi biti prikladno da se uzme da je rok od šest meseci počeo od datuma kada je podnosilac predstavke prvi put postao svestan ili je trebalo da bude svestan tih okolnosti (vidi Paul i Audrey Edwards protiv Ujedinjenog Kraljevstva (odluka), broj 46477/99, 7. jun 2001. godine).

32. Sud je utvrdio u predmetima koji se odnose na obavezu istrage prema članu 2. Konvencije da se tamo gde se smrt dogodila, od rođaka podnosioca predstavke očekuje da vode računa o napredovanju istrage i da njihove predstavke podnesu ekspeditivno pošto postanu svesni, ili pošto je trebalo da postanu svesni nepostojanja delotvorne istrage (vidi Bulut i Yavuz protiv Turske (odluka), broj 73065/01, 28. maj 2002. godine; Bayram i Yıldırım protiv Turske (odluka), broj 38587/97, ECHR 2002-III; i Varnava i drugi protiv Turske [VV], br. 16064/90, 16065/90, 16066/90, 16068/90, 16069/90, 16070/90, 16071/90, 16072/90 i 16073/90, stav 158., 18. septembar 2009. godine). Sud smatra da se isti princip primenjuje, po analogiji, na predmete koji se tiču obaveze istrage prema članu 3. Konvencije.

33. Ako se vratimo na predmetni slučaj, u stavu 29. u gornjem tekstu je utvrđeno da je obaveza istrage oživela nakon ratifikacije. U maju 2004. godine viši javni tužilac potvrdio je da se odluka iz 2001. godine da nema mesta gonjenju može ponovo razmotriti (vidi stav 16. u gornjem tekstu). Još i više, u decembru 2004. godine krivični sud je utvrdio da je podnosilac predstavke zaista bio žrtva policijske brutalnosti (vidi stav 17. u gornjem tekstu). Uočljivo je da je tužilac uprkos tome propustio da preduzme bilo kakvu radnju s tim u vezi. Tačno je da je protekom vremena podnosilac predstavke morao postati svestan nepostojanja delotvorne istrage; ovo se vidi iz činjenice da je u novembru 2006. godine podneo novu krivičnu prijavu (vidi stav 20. u gornjem tekstu). Kada se to kaže, relativno kratak period o kome je reč nije dovoljan Sudu da zaključi da je podnosilac predstavke trebalo da bude svestan, više od šest meseci pre podnošenja predstavke u maju 2006. godine, nedelotvornosti istrage. Proizlazi da ova pritužba nije neblagovremena u svrhe člana 35. stav 1. Konvencije. Ova primedba se prema tome takođe odbija.

3. Iscrpljenost domaćih pravnih sredstava

34. Opšti principi s tim u vezi ponovo su navedeni u predmetu Vinčić i drugi podnosioci predstavki protiv Srbije, br. 44698/06, 44700/06, 44722/06, 44725/06, 49388/06, 50034/06, 694/07, 757/07, 758/07, 3326/07, 3330/07, 5062/07, 8130/07, 9143/07, 9262/07, 9986/07, 11197/07, 11711/07, 13995/07, 14022/07, 20378/07, 20379/07, 20380/07, 20515/07, 23971/07, 50608/07, 50617/07, 4022/08, 4021/08, 29758/07 i 45249/07, §§ 48-49, 1. decembar 2009. godine).

35. S obzirom da je obaveza istrage oživela posle ratifikacije (stav 29. u gornjem tekstu), svaki procesni propust koji je prouzrokovao podnosilac predstavke pre toga, kao što je propust da pokrene supsidijarno gonjenje posle odluke iz 2001. godine da nema mesta krivičnom gonjenju, nebitan je. U vezi sa periodom posle toga, Sud konstatuje da je u maju 2004. godine viši tužilac potvrdio da se odluka iz 2001. godine može ponovo razmotriti, ali s tim u vezi nije preduzeta nikakva mera. Štaviše, posle nove krivične prijave podnosioca predstavke u novembru 2006. godine, nadležni tužilac je ponovo odlučio da nema mesta krivičnom gonjenju u januaru 2007. godine, ali podnosilac predstavke nije obavešten o toj odluci i prema tome nije mogao da pokrene supsidijarno krivično gonjenje. S obzirom na gore navedeno, ova pritužba se ne može proglasiti nedopuštenom po osnovu neiscrpljenosti domaćih sredstava (Jašar protiv Bivše Jugoslovenske Republike Makedonije (odluka), broj 69908/01, 11. april 2006. godine), pa se i ova primedba mora odbiti.

4. Zaključak

36. Sud konstatuje da pritužba u vezi sa procesnim aspektom člana 3. nije očigledno neosnovana u okviru značenja člana 35. stav 3 (a) Konvencije i da nije nedopuštena po nekom drugom osnovu. Ona se zbog toga mora proglasiti dopuštenom.

B. Osnovanost

37. Podnosilac predstavke je veoma uopšteno kritikovao način na koji se sprovedena zvanična istraga u vezi sa mučenjem.

38. Vlada nije dostavila zapažanja o osnovanosti ove pritužbe.

39. Sud podseća da kada neka osoba pouzdano tvrdi, kao u ovom slučaju, da je pretrpela postupanje suprotno članu 3. od strane državnih organa, ta odredba, tumačena u vezi sa opštom dužnošću prema članu 1. Konvencije da "svakom obezbede u okviru njihove nadležnosti prava i slobode definisane ... Konvencijom", bezuslovno zahteva postojanje delotvorne zvanične istrage (vidi, među mnogim autoritetima, Labita protiv Italije [VV], broj 26772/95, § 131, ECHR 2000-IV). Bez obzira na metod istrage, vlasti moraju reagovati čim se podnese zvanična pritužba. Čak i ako, striktno govoreći, nije podneta nikakva pritužba, istraga mora početi ako postoje dovoljno jasne indikacije da se dogodilo mučenje. Vlasti moraju uzeti u obzir posebno ranjive situacije u kojima se žrtve nalaze i činjenicu da će ljudi koji su bili izloženi ozbiljnom mučenju često biti manje spremni ili radi da ulože pritužbu (vidi Batı i drugi protiv Turske, br. 33097/96 i 57834/00, stav 133., ECHR 2004-IV, i vlasti u njoj citirane).

40. Sud je takođe utvrdio da bi istraga treblo da omogući identifikaciju i kažnjavanje odgovornih. Ako ne, opšta zakonska zabrana mučenja i nečovečnog i ponižavajućeg postupanja i kažnjavanja bila bi, uprkos njenoj osnovnoj važnosti, nedelotvorna u praksi, a državni službenici bi mogli u nekim slučajevima zloupotrebiti prava onih koje kontrolišu stvarnim nekažnjavanjem (vidi Labita, citiran u gornjem tekstu, stav 131.). Istraga mora takođe biti temeljna: vlasti moraju uvek ozbiljno nastojati da utvrde šta se desilo i ne treba da se oslone na brze ili neosnovane zaključke radi završetka istrage ili kao osnovu za njihove odluke. Štaviše, istraga mora biti brza i nezavisna. Istraga nije nezavisna ako pripadnici iste jedinice kao što su oni umešani u navodno mučenje preduzimaju istragu (Mikheyev protiv Rusije, broj 77617/01, st. 108-110, 26. januar 2006. godine). Najzad, istraga mora da obezbedi dovoljno elemenata za uvid javnosti da bi obezbedila odgovornost. Dok stepen uvida javnosti može varirati, žalilac mora da ima efektivan pristup istražnom postupku u svim slučajevima (Batı i drugi, citiran u gornjem tekstu, stav 137.).

41. U konkretnom slučaju, i pored činjenice da je u krivičnom postupku protiv podnosioca predstavke utvrđeno da je on mučen u februaru 2001. godine i da su mogući počinioci identifikovani, krivična istraga nije obavljena. Stoga je jasno da gore navedeni standardi nisu zadovoljeni. Prema tome, došlo je do povrede člana 3. Konvencije.

II. NAVODNA POVREDA ČLANA 5. STAV 3. KONVENCIJE

42. Podnosilac predstavke se žalio prema članu 5. stav 3. zbog dužine pritvora do suđenja. Ova odredba glasi kako sledi:

"Svako ko je uhapšen ili lišen slobode shodno odredbama iz stava 1.c ovog člana mora bez odlaganja biti izveden pred sudiju ili drugo službeno lice zakonom određeno da obavlja sudske funkcije i mora imati pravo da mu se sudi u razumnom roku ili da bude pušten na slobodu do suđenja. Puštanje na slobodu može se usloviti jemstvima da će se lice pojaviti na suđenju."

43. Pritvor podnosioca predstavke do suđenja počeo je kad je uhapšen 10. februara 2001. godine. On je pritvoren u svrhe člana 5. stav 3. dok ga Okružni sud u Smederevu nije osudio 4. novembra 2002. godine. Od tog datuma do 9. jula 2003. godine, kada je Vrhovni sud ukinuo prvostepenu odluku, on je bio u pritvoru "posle osude od strane nadležnog suda", u okviru značenja člana 5. stav 1 (a), pa, prema tome, taj period njegovog pritvora nije u okviru člana 5. stav 3. (vidi Solmaz protiv Turske, broj 27561/02, stav 34., ECHR 2007-II). Od 9. jula 2003. godine do poslednje presude Okružnog suda u Smederevu 27. decembra 2004. godine, podnosilac predstavke je opet bio u pritvoru do suđenja u svrhe člana 5. stav 3. Konvencije. Pošto podnosilac predstavke nije upotrebio nijedno domaće pravno sredstvo s tim u vezi, rok od šest meseci teče od 27. decembra 2004. godine (principi u vezi sa pravilom šest meseci izneti su u st. 30-32 u gornjem tekstu). Ova pritužba je prema tome takođe neblagovremena u smislu člana 35. stav 1. Konvencije i mora se odbaciti shodno članu 35. stav 4.

III. NAVODNA POVREDA ČLANA 6. STAV 1. KONVENCIJE

44. Podnosilac predstavke se žalio prema članu 6. stav 1. na to da su u krivičnom postupku prihvaćene izjave koje je dao pred istražnim sudijom 13., 14. i 19. februara 2001. godine. Ova odredba, u onoj meri u kojoj je relevantna, glasi kako sledi:

"Svako, tokom odlučivanja o … krivičnoj optužbi protiv njega, ima pravo na pravičnu … raspravu … pred … sudom … "

A. Dopuštenost

45. Vlada je tvrdila da je ova pritužba neblagovremena. Podnosilac predstavke se sa tim nije složio.

46. U skladu sa principima iznetim u gornjem tekstu (st. 30-32 u gornjem tekstu), rok od šest meseci teče od datuma pravosnažne odluke u procesu iscrpljenja domaćih pravnih sredstava. Krivični postupak protiv podnosioca predstavke okončan je pravosnažno 14. aprila 2006. godine (vidi stav 19. u gornjem tekstu), a on je ovu pritužbu podneo Sudu 22. maja 2006. godine. Primedba Vlade se prema tome mora odbiti.

47. Pošto ova pritužba nije očigledno neosnovana u okviru značenja člana 35. stav 3 (a) Konvencije, a nije ni nedopuštena po nekom drugom osnovu, ona se mora proglasiti dopuštenom.

B. Osnovanost

48. Podnosilac predstavke je tvrdio da je priznanje dao pred istražnim sudijom 13., 14. i 19. februara 2001. godine zbog zlostavljanja kome je bio izložen u policijskoj stanici u Smederevu 10. i 17. februara i da upotreba tog priznanja u krivičnom postupku protiv njega treba da bude zabranjena.

49. Ne dovodeći u pitanje da je podnosilac predstavke zaista zlostavljan u policijskoj stanici i da su izjave koje je dao pred istražnim sudijom zaista upotrebljene u krivičnom postupku protiv njega, Vlada je tvrdila da to ne predstavlja povredu člana 6. pošto te izjave nisu bile jedini dokaz protiv podnosioca predstavke.

50. Sud se slaže sa Vladom da njegova funkcija nije da se bavi činjeničnim ili pravnim greškama koje su domaći sudovi navodno napravili sem ukoliko oni nisu prekršili prava zaštićena Konvencijom i u meri u kojoj su to učinili. Iako član 6. jemči pravo na pravično suđenje, on ne utvrđuje nikakva pravila o dopuštenosti dokaza kao takvog, što je prvenstveno stvar koju reguliše domaće pravo (Schenk protiv Švajcarske, 12. jul 1988. godine, st. 45-46, serija A broj 140; Teixeira de Castro protiv Portugala, 9. jun 1998, stav 34., Izveštaji o presudama i odlukama 1998-IV; i Heglas protiv Republike Češke, broj 5935/02, stav 84., 1. mart 2007. godine). Prema tome, uloga Suda nije da utvrđuje, kao stvar principa, da li određene vrste dokaza - na primer, dokaz nezakonito pribavljen u smislu domaćeg prava - mogu biti dopuštene. Pitanje na koje se mora odgovoriti je da li je postupak u celini, uključujući i način na koji je dokaz pribavljen, pravičan. To podrazumeva razmatranje predmetne nezakonitosti i, gde je reč o povredi drugog prava prema Konvencije, prirode utvrđene povrede (vidi Khan protiv Ujedinjenog Kraljevstva, broj 35394/97, stav 34., ECHR 2000-V; P.G. i J.H. protiv Ujedinjenog Kraljevstva, broj 44787/98, stav 76., ECHR 2001-IX; i Allan protiv Ujedinjenog Kraljevstva, broj 48539/99, stav 42., ECHR 2002-IX).

51. Posebna razmatranja, međutim, važe u vezi sa upotrebom dokaza u krivičnim postupcima pribavljenog povredom člana 3. Sud je utvrdio da upotreba izjava pribavljenih mučenjem ili drugim lošim postupanjem kao dokaza za utvrđivanje relevantnih činjenica u krivičnim postupcima čini te postupke u celini nepravičnim. Ovo mišljenje važi bez obzira na dokaznu vrednost izjava i bez obzira da li je njihova upotreba odlučujuća za donošenje osude (vidi Gäfgen protiv Nemačke [VV], broj 22978/05, stav 166., 1. jun 2010. godine).

52. U konkretnom predmetu, Sud primećuje da su domaći sudovi utvrdili da je podnosilac predstavke mučen u policijskoj stanici u Smederevu i nisu prihvatili kao dokaz izjave koje je on tamo dao 10. i 17. februara 2001. godine. Oni su međutim odbili da zabrane prihvatanje izjava koje je podnosilac predstavke dao pred istražnim sudijom 13., 14. i 19. februara 2001. godine. On je dalje primetio da lekarski izveštaji potvrđuju da je podnosilac predstavke bio brutalno pretučen (njegove povrede su uključivale i slomljeno rebro) i da Vlada ne osporava verodostojnost navoda podnosioca predstavke da je takođe primio električne šokove i bio izložen pretnjama smrću i gušenju. S obzirom na ozbiljnost ovog mučenja kao i vremensku bliskost priznanju pred istražnim sudijom, Sud ne vidi nijedan razlog za sumnju da je podnosilac predstavke zaista dao to priznanje iz straha da će ga policija dalje mučiti, što je prema tome posledica njegovog zlostavljanja u policijskoj stanici u Smederevu. Činjenica da je policija mogla da obezbedi povratak podnosioca predstavke u zatvor i da nastavi da ga zlostavlja čak i pošto je podnosilac predstavke vraćen u zatvor dokazuje da su njegov strah opravdan (uporediti sa Harutyunyan protiv Armenije, broj 36549/03, stav 65., ECHR 2007-VIII). Štaviše, podnosilac predstavke nije mogao da se propisno konsultuje (posebno nasamo) sa advokatom pre nego što je dao priznanje pred istražnim sudijom 13. februara 2001. godine i dao izjave pred istražnim sudijom 14. i 19. februara 2001. godine bez prisustva njegovog advokata (uporediti sa Hacı Özen protiv Turske, broj 46286/99, stav 102., 12. april 2007. godine). U tim okolnostima, Sud smatra da bez obzira na uticaj tih izjava na ishod krivičnog postupka, njihova upotreba učinila je da postupak u celini bude nepravičan. Prema tome, došlo je do povrede člana 6. stav 1. Konvencije.

IV. NAVODNA POVREDA ČLANA 6. STAV 2. KONVENCIJE

53. Podnosilac predstavke se dalje žalio na određene izjave istražnog sudije date 31. oktobra 2001. godine. On se oslonio na član 6. stav 2. Konvencije, koji glasi kako sledi:

"Svako ko je optužen za krivično delo mora se smatrati nevinim sve dok se ne dokaže njegova krivica na osnovu zakona."

54. S obzirom na činjenicu da je Konvencija stupila na snagu u odnosu na Srbiju 3. marta 2004. godine, ova pritužba je nekompatibilna ratione temporis u svrhe člana 35. stav 3 (a) (principi koji se odnose na vremensku nadležnost Suda navedeni su u st. 27-28. u gornjem tekstu). Stoga se ona mora odbaciti prema članu 35. stav 4. Konvencije.

V. NAVODNA POVREDA ČLANA 7. STAV 1. KONVENCIJE

55. Najzad, podnosilac predstavke se žalio da je on dobio težu kaznu od kazne važeće u vreme kada je krivično delo počinjeno. On se oslonio na član 7. stav 1., koji glasi kako sledi:

"Niko se ne može smatrati krivim za krivično delo izvršeno činjenjem ili nečinjenjem koje, u vreme kada je izvršeno, nije predstavljalo krivično delo po unutrašnjem ili međunarodnom pravu. Isto tako, ne može se izreći stroža kazna od one koja se mogla izreći u vreme kada je krivično delo izvršeno."

56. Sud konstatuje da se krivični postupak protiv podnosioca predstavke završio 14. aprila 2006. godine (vidi stav 19. u gornjem tekstu), a da je podnosilac predstavke podneo svoju predstavku Sudu u svojim zapažanjima od 19. januara 2011. godine. Ova pritužba je stoga izvan roka predviđenog članom 35. stav 1. Konvencije i mora se odbaciti shodno članu 35. stav 4.

VI. PRIMENA ČLANA 41. KONVENCIJE

57. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

58. Podnosilac predstavke je tražio 100.900 evra (EUR) na ime materijalne štete (troškovi robe zaplenjene prilikom njegovog hapšenja, izgubljena zarada u iznosu od 500 evra mesečno potrošena u zatvoru, vrednost paketa koje su podnosiocu predstavke slali njegovi roditelji i uplatnice u gotovini koje su mu oni slali) i 1.500.000 evra na ime nematerijalne štete. Vlada je smatrala da su traženi iznosi previsoki.

59. Sud ne uočava nikakvu uzročno posledičnu vezu između utvrđenih povreda i navodne materijalne štete; on zbog toga odbacuje ovaj zahtev. S druge strane, jasno je da je podnosilac predstavke pretrpeo određeni nematerijalni gubitak kao posledicu utvrđenih povreda, koji mu treba nadoknaditi. Sudeći na osnovu pravičnosti, kako zahteva član 41. Konvencije, on podnosiocu predstavke dodeljuje 13.000 evra s tim u vezi, plus porez koji se može naplatiti. On dalje konstatuje da Zakonik o krivičnom postupku Srbije omogućava podnosiocima predstavke da traže ponovno suđenje kada Sud utvrdi da su prava osuđenog lica povređena tokom suđenja, kao što je slučaj u ovom predmetu (vidi stav 24. u gornjem tekstu).

B. Troškovi

60. Podnosilac predstavke je takođe tražio sledeće iznose na ime troškova nastalih pred domaćim sudovima i Sudom: 20.000 evra koje je tražio g. N. Vještica; 3.000 evra koje je tražio g. A. Petronijević; 2.500 evra koje je tražila gđa B. Đukić; 2.000 evra koje je tražio g. V. Bukić; 1.500 evra koje je tražio g. M. Ružojčić; 3.000 evra koje je tražio g. J. Simić; 36.400 evra koje je tražio g. G. Petronijević; 3.415 evra koje je tražio g. D. Kostić; 1.000 evra koje je tražila gđa D. Đokić; i 4.500 evra koje je tražila firma Juris Consulta (nemačka pravna firma koja podnosioca predstavke zastupa pred Sudom), zajedno sa isplatama kao što su lekarski pregledi i posete porodice.

61. Vlada je smatrala da su traženi iznosi previsoki.

62. Prema praksi Suda, podnosilac predstavke ima pravo na naknadu troškova samo u onoj meri u kojoj je pokazano da su oni zapravo i neophodno nastali i da su razumni u pogledu iznosa. Naime, da ih je podnosilac morao platiti ili je obavezan da ih plati, u skladu sa zakonskom ili ugovornom obavezom, i da su bili neizbežni da bi se sprečila utvrđena povreda ili dobila nadoknada. Sud traži specificirane račune i fakture koji sadrže dovoljno detalja da mu omoguće da utvrdi u kojoj su meri gore navedeni zahtevi ispunjeni. U konkretnom slučaju, na osnovu dokumenata koje poseduje i gore navedenih kriterijuma, Sud smatra da je opravdano da dodeli sumu od 5.000 evra, plus porez koji se može naplatiti od podnosioca predstavke, na ime pokrića troškova po svim stavkama.

V. Zatezna kamata

63. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

 

IZ TIH RAZLOGA, SUD

1. Proglašava većinom glasova pritužbu u vezi sa procesnim aspektom člana 3. Konvencije dopuštenom;

2. Proglašava jednoglasno pritužbu prema članu 6. stav 1. Konvencije dopuštenom;

3. Proglašava jednoglasno preostali deo predstavke nedopuštenim;

4. Utvrđuje glasovima pet prema dva da je došlo do povrede člana 3. Konvencije;

5. Utvrđuje jednoglasno da je došlo do povrede člana 6. stav 1. Konvencije;

6. Utvrđuje glasovima pet protiv dva

(a) da Tužena država treba da isplati podnosiocu predstavke u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije, 13.000 evra (trinaest hiljada evra), plus svaki porez koji se može naplatiti, na ime nematerijalne štete i 5.000 evra (pet hiljada evra), plus svaki porez koji se može naplatiti podnosiocu predstavke, na ime troškova postupka, koji će se pretvoriti u srpske dinare po stopi važećoj na dan isplate;

(b) da po isteku gore navedena tri meseca do isplate, treba platiti običnu kamatu na gore navedeni iznos po stopi koja je jednaka najnižoj kamatnoj stopi Evropske centrale banke uz dodatak od tri procentna poena;

7. Odbija jednoglasno preostali deo zahteva podnosioca predstavke za pravično zadovoljenje.

 

Sastavljeno na engleskom jeziku i dostavljeno u pisanoj formi na dan 18. oktobra 2011. godine u skladu sa pravilom 77 st. 2 i 3 Poslovnika Suda.

Stanley Naismith
Sekretar	 	Françoise Tulkens
Predsednik
U skladu sa članom 45. stav 2. Konvencije i Pravilom 74 stav 2. Poslovnika Suda, uz ovu presudu prilaže se posebno mišljenje sudija Jočiene i Popović.

ZAJEDNIČKO IZDVOJENO MIŠLjENjE SUDIJA JOČIENE I POPOVIĆ

Mi se, uz dužno poštovanje, ne slažemo sa većinom naših kolega u vezi sa pitanjem člana 3 u ovom predmetu, iz sledećih razloga.

1. Iz činjenica predmeta je jasno da je podnosilac predstavke propustio da na propisan način istakne pritužbu prema članu 3. na domaćem nivou, jer što nije iscrpeo domaća pravna sredstva, kao što je ispravno navedeno u stavu 14. presude.

2. Slažemo se sa većinom da se delotvornost prvobitne istrage može dovesti u pitanje i da je obaveza države da sprovede istragu naknadno oživela (vidi Çakir i drugi protiv Kipra (odluka), broj 7864/06, 29. april 2010. godine, u kojoj su imena onih navodno odgovornih obezbeđena 2005. godine bila poznata već 1974. godine).

3. Tužena država je postavila pitanje da li je podnosilac predstavke ispoštovao pravilo roka od šest meseci s tim u vezi. Svrha tog pravila je da promoviše pravnu sigurnost (vidi P.M. protiv Ujedinjenog Kraljevstva(odluka), broj 6638/03, 24. avgust 2004. godine). Ono treba da osigura mogućnost utvrđivanja činjenica predmeta pre nego što ta mogućnost iščezne, čime pravično razmatranje predmetnog pitanja postaje skoro nemoguće (vidiPavlenko protiv Rusije, broj 42371/02, stav 69., 1. april 2010. godine).

U principu, rok od šest meseci počinje da teče od datuma pravosnažne odluke u procesu iscrpljenja domaćih pravnih sredstava. Kada je međutim jasno od samog početka da delotvorno pravno sredstvo nije dostupno podnosiocu predstavke, taj period počinje teče od teče od datuma predmetnog akta ili od datuma saznanja za taj akt ili kad počinje da deluje ili izaziva štetne posledice za podnosioca predstavke (vidi Dennis i drugi protiv Ujedinjenog Kraljevstva (odluka), broj 76573/01, 2. jul 2002. godine). Član 35. stav 1. ne može se tumačiti na način koji bi zahtevao da Sud odmah uzme njegovu pritužbu u razmatranje pre nego što se njegov položaj u vezi sa predmetom pravosnažno ne reši na domaćem nivou. Gde, prema tome, podnosilac predstavke ima na raspolaganju očigledno postojeće pravno sredstvo i tek naknadno postane svestan okolnosti koje to pravno sredstvo čine nedelotvornim, u svrhe člana 35. stav 1. moglo bi biti prikladno da se uzme da je rok od šest meseci počeo od datuma kada je podnosilac predstavke prvi put postao svestan ili je trebalo da bude svestan tih okolnosti (vidi Paul i Audrey Edwards protiv Ujedinjenog Kraljevstva (odluka), broj 46477/99, 7. jun 2001. godine).

4. Sud je u predmetima u vezi sa obavezom sprovođenja istrage prema članu 2. Konvencije utvrdio da kada se smrt dogodila, od rođaka žrtve očekuje da vode računa o napretku istrage i da podnesu svoju predstavku dovoljno brzo pošto saznaju, ili pošto je trebalo da saznaju da ne postoji delotvorna istraga (vidi Bulut i Yavuz protiv Turske (odluka), broj 73065/01, 28. maj 2002. godine; Bayram i Yıldırım protiv Turske (odluka), broj 38587/97, ECHR 2002-III; i Varnava i drugi protiv Turske [VV], br. 16064/90, 16065/90, 16066/90, 16068/90, 16069/90, 16070/90, 16071/90, 16072/90 i 16073/90, stav 158., 18. septembar 2009. godine).

Slažemo se sa većinom da isto pravilo važi za predmete u vezi obaveze sprovođenja istrage prema članu 3. Konvencije gde su sami podnosioci predstavke žrtve navodnog mučenja.

5. U predmetnom slučaju je utvrđeno da je obaveza sprovođenja istrage oživela pošto je Srbija ratifikovala Konvenciju. To se desilo donošenjem odluke krivičnog suda od 27. decembra 2004. godine. Mi smatramo da je rok od šest meseci počeo da teče od tog datuma. Prema tome, podnosilac predstavke je morao znati za nepostojanje bilo kakve delotvorne krivične istrage mnogo ranije od šest meseci pre nego što je Sudu podneo svoju predstavku 22. maja 2006. godine. Zbog nepostojanja marljivosti samog podnosioca predstavke, koja se sastojala iz njegov neznanja, on nije pokazao nikakvu inicijativu da se informiše o napretku istrage posle decembra 2004. godine, sve dok nije podneo predstavku Sudu u maju 2006. godine. Ova pritužba je prema izvan roka prema članu 35. stav 1. Konvencije i mora se odbaciti shodno članu 35. stav 4.

6. Mi smatramo da pravna sigurnost zahteva da podnosilac predstavke poštuje pravilo roka od šest meseci prilikom podnošenja predstavke Sudu. On takođe mora da bude marljiv u ostvarivanju svojih prava prema Konvenciji. U ovom predmetu podnosilac predstavke nije bio ni marljiv niti je ispoštovao pravilo roka od šest meseci.

7. Ovu su razlozi koji nas navode na zaključak da Sud nije mogao da utvrdi procesnu povredu člana 3. u ovom slučaju. Ovaj zaključak nas je doveo do toga da glasamo protiv iznosa dosuđenog podnosiocu predstavke na ime pravičnog zadovoljenja, a s obzirom da je naš stav da je došlo samo do jedne povrede u ovom predmetu, smatramo da je podnosiocu predstavke trebalo dosuditi manji iznos.