 

DRUGO ODELjENjE
PREDMET ĐOKIĆ PROTIV SRBIJE 
(Predstavka broj 1005/08)
PRESUDA
STRAZBUR 
20. decembar 2011. godine

 

Ova presuda će postati pravosnažna u okolnostima predviđenim članom 44, stav 2 Konvencije. Moguće su redaktorske promene.

 

U predmetu Đokić protiv Srbije, Evropski sud za ljudska prava (Drugo odeljenje), na zasedanju veća u sastavu:

Françoise Tulkens, predsednik,

Dragoljub Popović,

Isabelle Berro-Lefèvre,

András Sajó,

Guido Raimondi,

Paulo Pinto de Albuquerque,

Helen Keller, sudije,

i Stanley Naismith, sekretar Odeljenja,

Posle većanja na zatvorenoj sednici 29. novembra 2011. godine, Donosi sledeću presudu, koja je usvojena tog dana:

POSTUPAK

1. Predmet je formiran na osnovu predstavke (broj 1005/08) protiv Srbije koju je Sudu prema članu 34. Konvencije za zaštitu ljudskih prava i osnovnih sloboda ("Konvencija") podneo državljanin Srbije, g. Nenad Đokić ("podnosilac predstavke"), 19. decembra 2007. godine.

2. Podnosioca predstavke zastupao je g. A. Tasić, advokat iz Leskovca. Vladu Srbije ("Vlada") zastupao je njen zastupnik, g. S. Carić.

3. Podnosilac predstavke se žalio na pravičnost i ishod krivičnog postupka protiv njega, jer nije imao pristup Vrhovnom sudu, i, najzad, zbog odsustva nepristrasnosti na strani pravosudnih organa Srbije.

4. Predstavka je dostavljena Vladi 9. novembra 2010. godine. Takođe je odlučeno da se o dopuštenosti i osnovanosti predstavke odlučuje istovremeno (član 29. stav 1.).

ČINjENICE

I. OKOLNOSTI PREDMETA

5. Podnosilac predstavke je bivši policajac rođen 1970. godine i trenutno služi kaznu zatvora u Kazneno-popravnom zavodu u Nišu.

6. Činjenice predmeta kako su ih stranke iznele mogu se sumirati kako sledi.

7. Okružni sud u Leskovcu je 26. maja 2005. godine našao da je podnosilac predstavke kriv za ubistvo njegove bivše supruge i osudio ga na kaznu zatvora od jedanaest godina.

8. Vrhovni sud je 18. oktobra 2005. godine ukinuo ovu presudu i naložio ponovno suđenje.

9. Okružni sud u Leskovcu je 16. decembra 2005. godine ponovo osudio podnosioca predstavke i kaznio ga zatvorom od jedanaest godina. On je dao opširno obrazloženje ove presude.

10. Vrhovni sud je 20. marta 2006. godine potvrdio ovu presudu. U žalbenom veću bio je i sudija M.C. Podnosilac predstavke je presudu primio 26. maja 2006. godine.

11. Preko zatvorske uprave, a što dokazuje izdata potvrda, podnosilac predstavke je 26. juna 2006. godine uložio zahtev za ispitivanje zakonitosti pravosnažne presude. Vrhovni sud je ovaj zahtev primio 5. jula 2006. godine, što se vidi iz pečata od istog datuma.

12. Vrhovni sud je 31. maja 2007. godine konstatovao da je zahtev podnet 5. jula 2006. godine i da je kasnije morao biti odbijen kao neblagovremen (videti stav 20. u daljem tekstu). U veću Vrhovnog suda ponovo je bio sudija M. C. Podnosilac predstavke je ovu odluku primio 21. septembra 2007. godine.

II. RELEVANTNO DOMAĆE PRAVO I SUDSKA PRAKSA

13. Relevantne domaće odredbe sadržane su u Zakoniku o krivičnom postupku (objavljen u "Službenom listu Savezne Republike Jugoslavije", br. 70/01 i 68/02, kao i u "Službenom glasniku Republike Srbije", br. 58/04, 85/05, 115/05 i 49/07).

14. Član 40 (5) predviđa da sudija ne mora da sudi u predmetu kada je već učestvovao u donošenju odluke pred sudom ili pred "istim sudom" ako je protiv te odluke kasnije "uložena žalba".

15. Član 41. stav 1. predviđa, inter alia, da čim sudija otkrije ovaj osnov za izuzeće, on se izuzima iz rada na tom predmetu i traži od predsednika suda da imenuje drugog sudiju umesto njega.

16. Član 182. stav 4. predviđa, inter alia, da tuženi koji je osuđen na kaznu zatvora ima pravo da podnese svoje podneske preko zatvorske uprave, čime se prekidaju rokovi.

17. Član 183 § 3 predviđa, inter alia, da vremenski rok određen u mesecima ističe do kraja dana poslednjeg meseca, koji brojčano odgovara datumu kada vremenski rok počne da teče.

18. Član 419 predviđa, inter alia, da nadležni javni tužilac "može" podneti zahtev za zaštitu zakonitosti protiv "pravosnažne sudske odluke", u ime ili protiv tuženog, ako je povređen zakon.

19. Na osnovu gore navedenog zahteva, prema čl. 420, 425 i 426. Vrhovni sud može potvrditi predmetnu osudu ili je izmeniti. On može takođe ukinuti spornu presudu, u celini ili delimično, i naložiti ponovno suđenje pred nižim sudovima. Ako Vrhovni sud, međutim, nađe da je došlo do povrede zakona u korist tuženog, on će imati pravo da to jedino saopšti, ali će pravosnažna presuda opstati.

20. Član 428 predviđa, inter alia, da tuženi za koga je nađeno da je kriv i koji je osuđen na delotvornu kaznu zatvora u prvoj i drugog instanci ima pravo da uloži zahtev za ispitivanje zakonitosti pravosnažne presude Vrhovnom sudu u roku od mesec dana od datuma prijema presude donete po žalbi.

21. U skladu sa čl. 432 i 425. i 426., inter alia, Vrhovni sud, ako prihvati zahtev za ispitivanje zakonitosti, ima ovlašćenje da preinači spornu presudu ili je ukine i naloži ponovno suđenje pred nižim sudovima. On to može učiniti i kada postoje ozbiljne sumnje u istinitost odlučujućih činjenica utvrđenih spornom odlukom, a to se podudara sa pravilnom primenom relevantnog prava.

22. Zakon o izmenama i dopunama Zakonika o krivičnom postupku iz 2009. godine (objavljen u "Službenom glasniku RS", broj 72/09) ukinuo je zahtev za ispitivanje zakonitosti pravosnažne presude kao postojeće domaće pravno sredstvo. Član 146. stav 1. ovog Zakona, međutim, predviđa da u odnosu na sve tužene koji su već uložili zahteve pre stupanja na snagu ovih izmena, primenjivaće se "odredbe starog zakona".

23. Najzad, odlukom od 17. septembra 2009. godine, Ustavni sud je utvrdio da zahtev za reviziju nije pravno sredstvo koje se mora iscrpeti pre ulaganja žalbe Ustavnom sudu, iz razloga, inter alia, da je jedino javni tužilac taj koji može uložiti takav zahtev u ime tuženog i, dalje, da on ima potpunu diskreciju da li to da učini ili ne (Už-1233/2009).

PRAVO

I. NAVODNE POVREDE ČLANA 6. STAV 1. KONVENCIJE

24. Podnosilac predstavke oslonio se na brojne odredbe Konvencije, kao i na protokole uz nju. U suštini on se, međutim, žalio: (i) zbog sveukupne pravičnosti krivičnog postupka protiv njega; (ii) što je 31. maja 2007. godine lišen pristupa Vrhovnom sudu; i (iii) da je sudija koji je već odlučivao u njegovom slučaju 20. marta 2006. godine bio u mogućnosti da to ponovo čini 31. maja 2007. godine.

25. Sud smatra da sve gore navedene pritužbe treba razmatrati prema članu 6. stav 1. Konvencije, koji u relevantnom delu glasi kako sledi:

"Svako, tokom odlučivanja … o njegovoj krivičnoj optužbi protiv njega, ima pravo na pravičnu ...suđenje... pred ... nepristrasnim sudom, obrazovanim na osnovu zakona..."

A. U vezi sa pristupom Vrhovnom sudu podnosioca predstavke

1. Dopuštenost

26. Vlada je iznela da podnosilac predstavke nije iscrpeo sva dostupna i delotvorna domaća pravna sredstva. On je posebno propustio da kod javnog tužioca urgira da uloži zahtev za ispitivanje zakonitosti pravosnažne presude u njegovo ime (videti st. 18. i 19. u gornjem tekstu).

27. Vlada je ostala pri stavu da je javni tužilac bio voljan da podnese zahtev u ime mnogih okrivljenih, uključujući i pitanja u vezi sa nepostupanjem po blagovremeno uloženim žalbama u drugoj instanci, i dokumentovala da je u nekoliko takvih slučajeva Vrhovni sud konačno presudio u njihovu korist.

28. Vlada je konstatovala da nadležni javni tužilac ne bi imao "potpunu diskreciju" da li da uloži zahtev u ime podnosioca predstavke. Naprotiv, on bi bio obavezan da to učini ako smatra da je došlo do kršenja relevantnog domaćeg zakonodavstva (discretio legalis).

29. Najzad, Vlada se oslonila na delimično izdvojeno mišljenje sudije Kreća u presudi Lepojić (Lepojić protiv Srbije, broj 13909/05, 6. novembar 2007. godine), i primetila da je njena preliminarna primedba u ovom slučaju ta da se napravi razlika od njene slične primedbe u tom slučaju zbog toga što se sada presuđuje u odnosu na određeno navodno kršenje relevantnog domaćeg prava.

30. Podnosilac predstavke je ostao pri stavu da je poštovao zahtev iscrpljenosti.

31. U presudi Lepojić Sud je već utvrdio da je jedino nadležni javni tužilac mogao podneti zahtev za ispitivanje zakonitosti pravosnažne presude u ime podnosioca predstavke i, štaviše, da on ima potpunu diskreciju da li da to učini ili ne. Iako je podnosilac predstavke mogao to tražiti, on svakako nije imao pravo po zakonu da ovo pravno sredstvo uloži lično. Zahtev za ispitivanje zakonitosti pravosnažne presude je stoga bio nedelotvoran prema članu 35. stav 1. Konvencije (videti Lepojić protiv Srbije, citiran u gornjem tekstu, st. 54 i 57.). S obzirom na gore navedeno i na odluku Ustavnog suda od 17. septembra 2009. godine (videt stav 23. u gornjem tekstu), Sud ne vidi nijedan razlog da u predmetnom slučaju drugačije utvrdi, bez obzira na domaću sudsku praksu koju je Vlada dostavila i bez obzira na osnov po kom nadležni javni tužilac može, a ne mora uložiti zahtev za ispitivanje zakonitosti pravosnažne presude.

32. Sud, prema tome, smatra da se pritužba podnosioca predstavke ne može proglasiti nedopuštenom zbog neiscrpljenje domaćih pravnih sredstava prema članu 35. stav 1. Konvencije. Shodno tome, primedba Vlade s tim u vezi mora se odbiti.

33. Sud smatra da pritužba podnosioca predstavke nije takođe očigledno neosnovana u smislu člana 35. stav 3. Konvencije i ne nalazi drugi osnov da je proglasi nedopuštenom. Pritužba se prema tome mora proglasiti dopuštenom.

2. Osnovanost

34. Podnosilac predstavke je ponovo potvrdio svoju pritužbu, dok je Vlada, koja nije stavila nikakve određene primedbe na osnovanost, ostavila Sudu da "proceni" da li je došlo do povrede člana 6. stava 1. Konvencije.

35. U presudi Golder protiv Ujedinjenog Kraljevstva od 21. februara 1975. godine, Sud je utvrdio da član 6. stav 1. "osigurava svakome pravo na zahtev u vezi sa građanskim pravima i obavezama pred sudom ili tribunalom" (stav 36., serija A broj 18). Kasnije, u predmetu Deweer protiv Belgije, on je objasnio da se "pravo na sud" primenjuje i u krivičnim i u parničnim predmetima (presuda od 27. februara 1980. godine, serija A broj 35). Ovo pravo, međutim, nije apsolutno; ono podleže ograničenjima koja se podrazumevaju, a posebno tamo gde su u pitanju "uslovi dopuštenosti žalbe" (videti, mutatis mutandis,García Manibardo protiv Španije, broj 38695/97, stav 36., ECHR 2000-II). Bez obzira na to, ova ograničenja ne smeju ograničiti ili smanjiti pristup pojedinca na takav način ili u tom obimu da se ugrozi sama suština tog prava. Ona će biti kompatibilna sa članom 6. stav 1. jedino ako su u skladu sa relevantnim domaćim zakonodavstvom, ako teže legitimnom cilju i ako postoji razuman odnos proporcionalnosti između upotrebljenih sredstava i cilja kome se teži (videti, mutatis mutandis, Guérin protiv Francuske, 29. jul 1998. godine, stav 37., Izveštaji o presudama i odlukama 1998-V).

36. Najzad, podseća se da član 6. Konvencije ne primorava države ugovornice da formiraju kasacione sudove. Uprkos tome, gde takvi sudovi postoje garancije sadržane u članu 6. moraju se poštovati, inter alia, obezbeđenjem delotvornog pristupa tim sudovima (videti, među mnogim drugim autoritetima,García Manibardo protiv Španije, citiran u gornjem tekstu, stav 39).

37. Ako se vratimo na predmetni slučaj, Sud konstatuje da se pritužba podnosioca predstavke odnosi na odlučivanje o krivičnoj optužbi protiv njega i, kao takva, spada pod član 6. stav 1. Osim toga, podnosilac predstavke je jasno imao pravo da u roku od mesec dana uloži zahtev za ispitivanje zakonitosti pravosnažne presude, od datuma prijema presude donete po žalbi, tj. do 26. juna 2006. godine, što je on učinio preko zatvorske uprave (videti st. 10 i 11. u gornjem tekstu). Odlukom od 31. maja 2007. godine, međutim, Vrhovni sud je greškom odbacio zahtev za ispitivanje zakonitosti pravosnažne presude podnosioca predstavke kao zakasneo, navodeći da je on podnet 5. jula 2006. godine, pri čemu je, zapravo, to bio samo datum kad je sam Vrhovni sud primio navedeni zahtev (videti st. 11 i 12. u gornjem tekstu). Vrhovni sud je tako prekršio član 428. Zakonika o krivičnom postupku (videti st. 20, 17 i 16. u gornjem tekstu, tim redom), kao i pravo podnosioca predstavke na pristup sudu prema Konvenciji, pri čemu treba razumeti da zadatak Suda nije da utvrđuje kakav bi bio stvaran ishod po zahtevu za ispitivanje zakonitosti pravosnažne presude podnosioca predstavke da je Vrhovni sud prihvatio da razmatra njegovu osnovanost.

38. Prema tome, došlo je do povrede člana 6. stav 1. Konvencije.

B. U vezi sa nepristrasnošću veća Vrhovnog suda od 31. maja 2007. godine i opštom pravičnošću krivičnog postupka pokrenutog protiv podnosioca predstavke

39. S obzirom na mišljenja u stavovima 37 i 38. u gornjem tekstu i na komentare date u članu 46. u daljem tekstu, a imajući u vidu da se zahtev za ispitivanje zakonitosti pravosnažne presude mora, u načelu i kad god je dostupan, u skladu sa relevantnim domaćim procesnim pravilima, smatrati delotvornim putem naknade (videti, mutatis mutandis, Rakić i drugi protiv Srbije, broj 47460/07 itd., stav 37, 5. oktobar 2010. godine), Sud proglašava ove pritužbe dopuštenim, ali smatra da njihova osnovanost ne zahteva da bude posebno razmatrana.

II. PRIMENA ČLANA 41. KONVENCIJE

40. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

41. Podnosilac predstavke tražio je 15.000 evra (EUR) na ime materijalne i nematerijalne pretrpljene štete.

42. Vlada je opisala ovaj zahtev kao zakasneo, neobrazložen i /ili previsok.

43. Sud konstatuje da je prvobitan krajnji rok za podnošenje podnosiočevog zahteva za pravično zadovoljenje bio 14. jun 2011. godine. Podnosilac predstavke je 21. jula 2011. godine obavestio Sud da je zahtev poslao na vreme, ali da ga Sud očigledno nije primio. Podnosilac predstavke, međutim, nije nikada ponudio nikakav dokaz u tom smislu, kao što je poštanska potvrda prvobitnog podneska ili, zapravo, čak i kopija dopisa. Umesto toga, on je samo dostavio Sudu nov zahtev za pravično zadovoljenje predat 27. jula 2011. godine.

44. U takvim okolnostima, Sud ne može a da ne zaključi da podnosilac predstavke nije poštovao Pravilo 60 st. 2 i 3. Poslovnika Suda, zbog čega se njegov zahtev mora odbiti.

III. PRIMENA ČLANA 46. KONVENCIJE

45. Član 46. Konvencije predviđa:

"1. Visoke strane ugovornice preuzimaju obavezu da se povinuju pravosnažnoj presudi Suda u svakom predmetu u kome su stranke.

2. Pravosnažna presuda Suda se dostavlja Komitetu ministara koji nadgleda njeno izvršenje."

46. S obzirom na ove odredbe, proizlazi, inter alia, da presuda u kojoj Sud nađe povredu, nameće Tuženoj državi zakonsku obavezu da ne samo plati zainteresovanim dosuđene iznose na ime pravičnog zadovoljenja, već i da izabere, što podleže nadzoru Komiteta ministara, opšte i/ili, ako je prikladno, pojedinačne mere koje treba usvojiti u domaćem pravnom sistemu kako bi se okončala povreda utvrđena od strane Suda i da nadoknadi, ukoliko je moguće, njene posledice (videti Scozzari i Giunta protiv Italije [VV], br. 39221/98 i 41963/98, stav 249., ECHR 2000-VIII).

47. Zainteresovane visoke strane ugovornice trebalo bi, prema tome, sa marljivošću, putem odgovarajućih postupaka i ako tako traži podnosilac predstavke, da osiguraju da će osnovanost njegovog zahteva za ispitivanje zakonitosti pravosnažne presude biti razmatrana (videti, s tim u vezi, mišljenja same Vlade sumirana u st. 26 i 27. u gornjem tekstu; videti takođe st. 18-22 u gornjem tekstu). Podrazumeva se da zadatak Suda nije da određuje kakav bi trebalo da bude stvaran ishod razmatranja.

 

IZ TIH RAZLOGA, SUD JEDNOGLASNO

1. Proglašava predstavku dopuštenom;

2. Utvrđuje da je došlo do povrede člana 6. stav 1. Konvencije u vezi sa pristupom podnosioca predstavke Vrhovnom sudu 31. maja 2007. godine;

3. Utvrđuje da nema potrebe da se pritužbe prema članu 6. stav 1. Konvencije posebno razmatraju u vezi sa nepristrasnošću Vrhovnog suda 31. maja 2007. godine i sveukupnom pravičnošću krivičnog postupka pokrenutog protiv podnosioca predstavke;

4. Odbija zahtev podnosioca predstavke za pravično zadovoljenje.

 

Sastavljeno na engleskom jeziku i dostavljeno u pisanoj formi na dan 20. decembra 2011. godine u skladu sa pravilom 77 st. 2 i 3 Poslovnika Suda.

Stanley Naismith
Sekretar

 	
Françoise Tulkens
Predsednik