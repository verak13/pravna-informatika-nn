Presuda Evropskog suda za ljudska prava

Presuda je objavljena u "Službenom glasniku RS", br. 51/2014 od 12.5.2014. godine.

VELIKO VEĆE

PREDMET VUČKOVIĆ I DRUGI protiv SRBIJE
(Predstavke br. 17153/11, 17157/11, 17160/11, 17163/11, 17168/11, 17173/11, 17178/11, 17181/11, 17182/11, 17186/11, 17343/11, 17344/11, 17362/11, 17364/11, 17367/11, 17370/11, 17372/11, 17377/11, 17380/11, 17382/11, 17386/11, 17421/11, 17424/11, 17428/11, 17431/11, 17435/11, 17438/11, 17439/11, 17440/11 i 17443/11)

PRESUDA

STRAZBUR
25. mart 2014. godine

 

Ova presuda je pravosnažna, ali može biti predmet redaktorskih izmena.

 

U predmetu Vučković i drugi protiv Srbije, Evropski sud za ljudska prava, na zasedanju Velikog veća u sastavu:

Dean Spielmann, predsednik,

Josep Casadevall,

Ineta Ziemele,

Mark Villiger,

Alvina Gyulumyan,

Khanlar Hajiyev,

David Thór Björgvinsson,

Ján Šikuta,

Dragoljub Popović,

Päivi Hirvelä,

Nona Tsotsoria,

Kristina Pardalos,

Ganna Yudkivska,

Vincent A. De Gaetano,

Helen Keller,

Aleš Pejchal,

Ksenija Turković, sudije,

i Michael O’Boyle, zamenik sekretara,

posle većanja na zatvorenoj sednici 15. maja 2013. godine i 29. januara 2014. godine, donosi sledeću presudu, koja je usvojena poslednjeg navedenog dana:

POSTUPAK

1. Predmet je formiran na osnovu trideset posebnih predstavki protiv Srbije koje su Sudu podnete prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija"), 14. februara 2011. godine. Svi podnosioci predstavki su državljani Srbije, a njihovi lični podaci navedeni su u Prilogu ove presude.

2. Podnosioce predstavki zastupali su gospodin S. Aleksić i gospođa B. Isailović, advokati iz Niša, odnosno Pariza.

3. Vladu Srbije ("Vlada") zastupao je njen zastupnik i pomoćnik ministra pravde i državne uprave, gospodin S. Carić.

4. Podnosioci predstavki su se žalili, oslanjajući se na čl. 6. i 14. Konvencije, na diskriminaciju i nedoslednost domaće sudske prakse u vezi sa isplatom dnevnica odobrenih svim rezervistima koji su služili u Vojsci Jugoslavije u periodu od marta do juna 1999. godine.

5. Predstavke su dodeljene Drugom odeljenju Suda (pravilo 52. stav 1. Poslovnika Suda).

6. Predsednik Drugog odeljenja je 24. avgusta 2011. godine odlučio da Vladu obavesti o pritužbama podnosilaca predstavki prema čl. 6. i 14. Konvencije - ovaj drugi član u vezi sa članom 1. Protokola broj 1 - i prema članu 1. Protokola broj 12. Takođe je odlučeno da će Sud istovremeno doneti odluku o dopuštenosti i osnovanosti predstavki (član 29. stav 1).

7. Veće Drugog odeljenja sastavljeno od sledećih sudija: Françoise Tulkens, Danutė Jočienė, Dragoljub Popović, Isabelle Berro-Lefèvre, András Sajó, Işıl Karakaş i Guido Raimondi, takođe od Françoise Elens-Passos, zamenika sekretara Odeljenja, je 28. avgusta 2012. godine jednoglasno odlučilo da predstavke spoji. Ono je, većinom glasova, proglasilo pritužbe u vezi s diskriminacijom na osnovu člana 14. Konvencije tumačene u vezi sa članom 1. Protokola broj 1, kao i one na osnovu člana 1. Protokola broj 12, dopuštenim. Preostale pritužbe, na osnovu člana 6. Konvencije, u vezi sa nedoslednom domaćom sudskom praksom, jednoglasno su proglašene nedopuštenim. Veće je dalje utvrdilo, glasovima šest prema jedan, povredu člana 14. tumačenog u vezi sa članom 1. Protokola broj 1, jednoglasno utvrdilo da član 1. Protokola broj 12 ne bi trebalo razmatrati posebno, i jednoglasno odbacilo zahteve podnosilaca predstavki za pravično zadovoljenje kao neblagovremene. Ono je, međutim, prema članu 46. odlučilo, glasovima šest prema jedan, da se odredi da, u roku od šest meseci od datuma kada presuda postane pravosnažna, Vlada mora preduzeti sve odgovarajuće mere da osigura isplatu predmetnih dnevnica bez diskriminacije svima koji na njih imaju pravo. Veće je najzad odlučilo većinom glasova da odloži, za šest meseci počev od navedenog datuma, razmatranje svih sličnih predstavki koje su podnete Sudu. Delimično saglasno i delimično izdvojeno mišljenje sudije Sajó priloženo je uz presudu.

8. Vlada je 26. novembra 2012. godine zatražila da se predmet prosledi Velikom veću na osnovu člana 43. Konvencije i pravila 73. Odbor Velikog veća je 11. februara 2013. godine odobrio taj zahtev.

9. Sastav Velikog veća je utvrđen prema odredbama člana 26. st. 4. i 5. Konvencije i pravila 24.

10. I podnosioci predstavki i Vlada su dostavili pisana zapažanja.

11. Zasedanje je održano u Zgradi ljudskih prava, Strazbur, 15. maja 2013. godine (pravilo 59. stav 3).

Pred Sudom su se pojavili:

(a) za Vladu,

S. CARIĆ, pomoćnik ministra pravde i državne uprave, zastupnik,

V. RODIĆ, Kancelarija zastupnika,

N. PETKOVIĆ, Kancelarija zastupnika,

R. ARSENIJEVIĆ, Ministarstvo odbrane,

S. VUKSANOVIĆ, Ministarstvo odbrane,

S. ĐURĐEVIĆ, savetnici;

(b) za podnosioce predstavki

S. ALEKSIĆ,

B. ISAILOVIĆ, advokat,

M. LAZAREVIĆ, savetnik.

Veliko veće je saslušalo obraćanja gospodina Aleksića, gospođe Isailović i gospodina Carića, kao i odgovore koje su dali gospođa Isailović i gospodin Carić na pitanja koja su sudije postavile.

Podnosioci predstavki su na dan zasedanja podneli dodatna dokumenta, a predsednik je strankama odobrio da dostave pisane komentare u vezi sa njima. Vlada i podnosioci predstavki su dostavili pisane komentare 17. juna 2013. godine, odnosno 25. juna 2013. godine.

ČINjENICE

I. OKOLNOSTI PREDMETA

12. Činjenice predmeta, kako su ih stranke iznele, mogu se sumirati kako sledi.

A. Kontekst i postupci koje su pokrenuli podnosioci predstavki

13. Svi podnosioci predstavki su bili rezervisti koje je mobilisala Vojska Jugoslavije u vezi sa intervencijom Organizacije severno-atlanskog pakta u Srbiji. Oni su bili u vojnoj službi od marta do juna 1999. godine, i na osnovu toga su imali pravo na određene dnevnice prema Pravilniku o naknadi putnih i drugih troškova u Vojsci Jugoslavije (videti stav 44. u daljem tekstu) i na osnovu dve posebne odluke (br. 03/825-2 i 06/691-1) koje je 1. aprila, odnosno 3. aprila 1999. godine doneo načelnik Generalštaba Vojske Jugoslavije.

14. Posle demobilizacije Vlada je, međutim, navodno odbila da ispuni svoju obavezu prema rezervistima, uključujući i podnosioce predstavki.

15. Rezervisti su kasnije organizovali seriju javnih protesta, od kojih su se neki završili otvorenim sukobom sa policijom. Konačno, posle dužih pregovora, Vlada je 11. januara 2008. godine postigla sporazum sa nekim rezervistima (u daljem tekstu: "Sporazum"), konkretno sa onim sa prebivalištem u opštinama Kuršumlija, Lebane, Bojnik, Žitorađa, Doljevac, Prokuplje i Blace, kojim je njima garantovana isplata u šest mesečnih rata. Ovo plaćanje je trebalo da se izvrši preko njihovih opština, pri čemu su predviđene zbirne sume za svaku opštinu. Navedene opštine su izabrane zbog statusa "nerazvijenih", koji je podrazumevao da su rezervisti lošeg imovinskog stanja. Sa svoje strane, ovi rezervisti prihvatili su da se odreknu svih preostalih tužbenih zahteva po osnovu službe u vojsci za 1999. godinu o kojima je odlučivanje bilo u toku pred parničnim sudovima, kao i svih drugih potraživanja s tim u vezi. Najzad, predviđeno je da će kriterijume za raspodelu predmetne "finansijske pomoći" utvrditi Komisija sastavljena od predstavnika lokalne samouprave i predstavnika samih rezervista.

16. Podnosioci predstavki, kao i svi drugi rezervisti bez prijavljenog prebivališta u jednoj od sedam navedenih opština, nisu mogli imati korist na osnovu Sporazuma.

1. Parnični postupak

17. Podnosioci predstavki su zbog toga 26. marta 2009. godine podneli parničnu tužbu protiv Tužene države na osnovu propisa navedenih u stavu 13. u gornjem tekstu. U svojim podnescima oni su istakli, između ostalog, diskriminaciju na osnovu Sporazuma. Tužbenim zahtevom podnosioci predstavki su tražili isplatu određenih suma na ime predmetnih dnevnica, kao i određene druge privilegije, a da se nisu pozvali ni na jednu odredbu o zabrani diskriminacije - domaću ili međunarodnu - niti su se na neki drugi način osvrnuli na pitanje diskriminacije.

18. Osnovni sud u Nišu je 8. jula 2010. godine presudio protiv podnosilaca predstavki. On je pri tome potvrdio valjanost pravnog osnova njihove tužbe, ali je konstatovao, kao što je Tužena istakla, da je važeći rok zastarelosti bio tri godine od njihove demobilizacije, u skladu sa članom 376. stav 1. Zakona o obligacionim odnosima (videti stav 49. u daljem tekstu). Tužba podnosilaca predstavki je prema tome podneta neblagovremeno.

19. Podnosioci predstavki su 2. avgusta 2010. godine podneli žalbu protiv te presude, žaleći se na razne procesne greške navodno napravljene u prvoj instanci, propust gore navedenog suda da pravilno utvrdi sve bitne činjenice, i pogrešnu primenu važećih rokova zastarevanja. Podnosioci predstavki su se takođe pozvali na Sporazum, u onoj meri u kojoj su drugi rezervisti time rešili svoj problem bez suđenja, ali se nisu pozvali ni na jednu odredbu protiv diskriminacije, domaću ili međunarodnu.

20. Apelacioni sud u Nišu je 16. novembra 2010. godine potvrdio spornu presudu po žalbi, koja je time postala pravosnažna. U obrazloženju presude sud je naveo, između ostalog, da je Ministarstvo odbrane zaista isplatilo dnevnice "samo delom", ali su i trogodišnji i petogodišnji rokovi zastarelosti propisani članom 376. stavovi 1. i 2. Zakona o obligacionim odnosima već bili istekli pre nego što su podnosioci predstavki podneli tužbu (videti stav 49. u daljem tekstu). Apelacioni sud je smatrao da Sporazum nije od značaja za ovo pitanje pošto su podnosioci predstavki tražili isplatu iznosa koji su im pripadali po drugom pravnom osnovu.

2. Ustavna žalba

21. Posle dostavljanja odluke Apelacionog suda, podnosioci predstavki su se 21. januara 2011. godine žalili Ustavnom sudu. Oslanjajući se na članove 32. i 36. Ustava (videti stav 32. u daljem tekstu) i član 6. Konvencije, oni su se žalili na pravičnost parničnog postupka i pogrešnu primenu relevantnog domaćeg prava, uključujući i odredbe o zastarelosti. Podnosioci predstavki su takođe tvrdili da sporna presuda Apelacionog suda u Nišu nije dosledna brojnim presudama koje su doneli drugi apelacioni sudovi u Srbiji - tj. okružni sudovi dok su postojali, kao i viši i apelacioni sudovi posle toga - koji su na iste činjenice primenjivali duži, desetogodišnji rok zastarelosti i tako presuđivali u korist tužilaca (videti član 371. Zakona o obligacionim odnosima, u stavu 48. u daljem tekstu). Podnosioci predstavki su najzad naveli Sporazum i kasniju odluku Vlade kojom je potvrđen, ali nisu obrazložili njihovu suštinu i/ili uticaj.

22. Posle usvajanja presude Veća u ovom predmetu, Ustavni sud je 5. decembra 2012. godine presudio u korist podnosilaca predstavki u vezi sa njihovim pritužbama na nedoslednu domaću sudsku praksu u odnosu na primenu zastarevanja od strane parničnih sudova (iste pritužbe Veće je odbilo kao očigledno neosnovane - videti st. 54-60. njegove presude od 28. avgusta 2012. godine), ali Sporazum nije pomenuo. Ustavni sud je, prema tome, utvrdio povredu člana 36. stav 1. Ustava. On je naložio da se njegova odluka objavi u "Službenom glasniku Republike Srbije", smatrajući da je ovo dovoljno zadovoljenje u situaciji kada su parnični sudovi, uprkos navedenoj nedoslednosti, primenili relevantno materijalno pravo na osnovu "ustavno prihvatljivog tumačenja" istog. Za detaljnije obrazloženje, Ustavni sud se pozvao na svoju odluku od 7. novembra 2012. godine u vezi sa istim pitanjem u jednom drugom predmetu sa drugim podnosiocima žalbe (Už. 2156/11).

23. Odluka Ustavnog suda od 7. novembra 2012. godine odnosila se, između ostalog, na nedoslednost sudske prakse u pitanju, citirajući konkretne presude bez obzira na vremenski okvir, i njom je utvrđena povreda prava podnosilaca žalbe na jednaku zaštitu pred sudovima koje je zajemčeno članom 36. stav 1. Ustava. Ustavni sud je bio mišljenja da su najviši sudovi, presuđujući različito o važnosti zahteva zasnovanih na identičnim činjenicama i pravu, stavili podnosioce žalbe čiji su zahtevi odbačeni u suštinski drugačiji položaj od tužilaca čiji su zahtevi bili usvojeni. Prema tome, došlo je do povrede člana 36. stav 1. Ustavni sud je, međutim, smatrao da tvrdnje pred njim ne predstavljaju ustavni osnov da on može da utvrdi povredu prava podnosilaca žalbe na pravično suđenje u onoj meri u kojoj su se oni žalili na procesnu pravičnost i navodno neodgovarajuću kvalifikaciju pravne prirode njihovih zahteva od strane parničnih sudova. Dodatna pritužba podnosilaca predstavki, prema članu 21. Ustava, takođe je odbijena. Posebno, nije postajao dokaz da se potkrepi tvrdnja da su odluke prvostepenih i drugostepenih sudova u parničnom predmetu podnosilaca predstavki donete na osnovu nekih "ličnih svojstava", što je preduslov za utvrđivanje postojanja povrede načela nediskriminacije. Ustavni sud je konstatovao stav Veća od 28. avgusta 2012. godine o povredi zabrane diskriminacije prema članu 14. Konvencije u vezi sa članom 1. Protokola broj 1 (videti stav 7. u gornjem tekstu; za dodatnu ustavnu sudsku praksu u ovom smislu, videti odluku Už. 2886/10 od 4. oktobra 2012. godine, kao i odluke Už. 649/11 i Už. 2021/11, obe od 12. decembra 2012. godine, u relevantnim delovima), ali iz razloga koji su drugačiji od onih navedenih u ovoj konkretnoj ustavnoj žalbi. Činjenica da je ova druga pritužba odbijena nije uticala na obavezu države da postupi u skladu sa odlukom Evropskog suda u odnosu na sva lica, uključujući podnosioce žalbe, čije ratne dnevnice nisu bile isplaćene.

B. Ostale parnice

24. U periodu od 2002. godine do početka marta 2009. godine prvostepeni i apelacioni sudovi širom Srbije presuđivali su i u korist rezervista u situaciji kao što je situacija podnosilaca predstavki i protiv njih, oslanjajući se na trogodišnji /petogodišnji ili desetogodišnji rok zastarelosti (kao primer predmeta gde su rezervisti bili uspešni, videti, među mnogim drugim, presude Okružnog suda u Beogradu Gž. 1703/05 i 2386/08 od 13. aprila 2005. godine, odnosno 16. jula 2008. godine).

25. U međuvremenu je Vrhovni sud 2003. godine i 2004. godine usvojio dva pravna shvatanja, a oba su podrazumevala da bi važeći rokovi zastarelosti trebalo da budu tri ili pet godina shodno članu 376. stavovi 1. i 2. Zakona o obligacionim odnosima (videti stav 49. u daljem tekstu).

26. U periodu od 25. februara 2010 . godine do 15. septembra 2011. godine razni apelacioni sudovi suštinski su presuđivali u skladu sa pravnim shvatanjima Vrhovnog suda iz 2003. godine i 2004. godine (videti, na primer, rešenje Višeg suda u Kraljevu, Gž. 1476/11 od 15. septembra 2011. godine; Višeg suda u Valjevu, Gž. 252/10 od 25. februara 2010. godine, 806/10 od 27. maja 2010. godine, 1301/10 od 30. septembra 2010. godine, 1364/10 od 4. novembra 2010. godine i 355/11 od 24. marta 2011. godine; Višeg suda u Kruševcu, Gž. 38/11 od 27. januara 2011. godine, 282/11 od 7. aprila 2011. godine i 280/11 od 26. aprila 2011. godine; kao i Apelacionog suda u Nišu, Gž. 2396/10 od 23. juna 2010. godine, 3379/2010 od 2. jula 2010. godine, 2373/2010 od 21. jula 2010. godine i 4117/2010 od 30. novembra 2010. godine).

27. U periodu od 17. juna 2009. godine do 23. novembra 2011. godine donet je i jedan broj odluka u kojima su apelacioni sudovi presudili protiv rezervista, mada po drugom osnovu. Njihovi tužbeni zahtevi, za razliku od tužbenih zahteva podnosilaca predstavki u ovom predmetu, odbačeni su zbog toga što su po svojoj prirodi upravni, i kao takvi, ne spadaju u nadležnost parničnih sudova (videti rešenje Okružnog suda u Beogradu Gž. 7773/09 od 17. juna 2009. godine, kao i rešenja Višeg suda u Beogradu Gž. 11139/10, 11636/10 i 10897/10 od 17. novembra 2010. godine, 23. novembra 2011. godine i 23. novembra 2011. godine).

V. Dodatne činjenice u vezi sa Sporazumom

28. Vlada je 17. januara 2008. godine potvrdila Sporazum i odlučila da predmetnim opštinama isplati iznose navedene u njemu.

29. Vlada je 28. avgusta 2008. godine formirala radnu grupu sa zadatkom da obradi zahteve svih drugih rezervista, tj. onih koji nemaju prebivalište u navedenih sedam opština. Međutim, pošto je sa raznim grupama rezervista razgovarala o ovom pitanju, ova radna grupa je konačno zaključila da njihovi zahtevi nisu prihvatljivi, između ostalog, zbog toga: (a) što nisu uskladili ili konkretizovali svoje zahteve; (b) što nije bilo jasno po kom osnovu su ih zastupali neki od njihovih predstavnika; (v) što su nedostajala državna sredstva koja bi se mogla upotrebiti u tu svrhu; i (g) što su u većini slučajeva ratne dnevnice već isplaćene rezervistima.

30. Poverenica za zaštitu ravnopravnosti, institucija nalik ombudsmanu ustanovljena na osnovu Zakona o zabrani diskriminacije (videti st. 40. i 41. u daljem tekstu), je 26. jula 2011. godine razmatrala pritužbe jedne organizacije koja je zastupala interese rezervista u situaciji kao što je situacija podnosilaca predstavki. Ona je zaključila da su oni diskriminisani na osnovu prijavljenog prebivališta, tj. zbog toga što nisu imali prebivalište u sedam privilegovanih opština, i preporučila Vladi da preduzme sve neophodne mere kako bi se obezbedilo da svi rezervisti dobiju isplate utvrđene odlukom od 17. januara 2008. godine. Vlada je takođe pozvana da Poverenici dostavi odgovarajući "akcioni plan" u roku od trideset dana. U obrazloženju odluke Poverenice konstatovano je, između ostalog, da su predmetne isplate predstavljale dnevnice, bez obzira što ih je Vlada smatrala socijalnom pomoći, a da to najbolje pokazuje činjenica da su rezervisti u pitanju morali da se odreknu tužbi u vezi sa dnevnicama, kao i činjenica da rezervisti sa prebivalištem u sedam dotičnih opština pojedinačno nikada nisu imali obavezu da dokazuju imovinsko stanje i socijalnu ugroženost. Zbog toga, jasno je da nije bilo objektivnog i razumnog opravdanja za različito tretiranje rezervista samo na osnovu prebivališta.

31. Ministarstvo rada i socijalne politike je 7. decembra 2011. godine konstatovalo da bi pregovore trebalo nastaviti sa raznim grupama rezervista i da bi, ako je moguće, finansijsku pomoć trebalo dodeliti najugroženijim od njih.

II. RELEVANTNO DOMAĆE PRAVO I PRAKSA

A. Ustav Republike Srbije (objavljen u "Službenom glasniku Republike Srbije" - "Službeni glasnik RS" - broj 98/06)

32. Relevantne odredbe Ustava glase kako sledi:

Član 18.

"Ljudska i manjinska prava zajemčena Ustavom neposredno se primenjuju.

Ustavom se jemče... neposredno se primenjuju ljudska i manjinska prava zajemčena opšteprihvaćenim pravilima međunarodnog prava,... [i] ... potvrđenim međunarodnim ugovorima ... Zakonom se može propisati način ostvarivanja ovih prava samo ako je to Ustavom izričito predviđeno ili ako je to neophodno za ostvarivanje pojedinačnog prava zbog njegove prirode, pri čemu zakon ni u kom slučaju ne sme da utiče na suštinu zajemčenog prava.

Odredbe o ljudskim i manjinskim pravima tumače se... saglasno važećim međunarodnim standardima ljudskih i manjinskih prava, kao i praksi međunarodnih institucija koje nadziru njihovo sprovođenje."

Član 21.

"Pred Ustavom i zakonom svi su jednaki.

Svako ima pravo na jednaku zakonsku zaštitu, bez diskriminacije.

Zabranjena je svaka diskriminacija, neposredna ili posredna, po bilo kom osnovu, a naročito po osnovu rase, pola, nacionalne pripadnosti, društvenog porekla, rođenja, veroispovesti, političkog ili drugog uverenja, imovnog stanja, kulture, jezika, starosti i psihičkog ili fizičkog invaliditeta."

Član 32. stav 1.

"Svako ima pravo na ... [pravično suđenje pred] ... sudom ... [u odlučivanju] ... o njegovim [ili njenim] pravima i obavezama ..."

Član 36. stav 1.

"Jemči se jednaka zaštita prava ...pred sudovima."

Član 170.

"Ustavna žalba se može izjaviti protiv pojedinačnih akata ili radnji državnih organa ili organizacija kojima su poverena javna ovlašćenja, a kojima se povređuju ili uskraćuju ljudska ili manjinska prava i slobode zajemčene Ustavom, ako su iscrpljena ili nisu predviđena druga pravna sredstva za njihovu zaštitu."

B. Zakon o Ustavnom sudu (objavljen u "Službenom glasniku RS", br. 109/07 i 99/11)

33. Član 36. stav 1 (7) propisuje da Ustavni sud odbacuje podnesak, uključujući i ustavnu žalbu, kada uslovi za pokretanje odgovarajućeg postupka, utvrđeni zakonom, nisu ispunjeni.

34. Član 87. propisuje da će ako Ustavni sud donese odluku u korist jedne grupe ljudi o datom pitanju, ta odluka takođe važiti za druga lica u istoj pravnoj situaciji, čak i kada ona lično nisu podnela ustavnu žalbu u vezi s tim pitanjem.

V. Praksa Ustavnog suda

35. U skladu sa stavovima Ustavnog suda od 30. oktobra 2008. godine i 2. aprila 2009. godine, on je "vezan" zahtevom formulisanim ustavnom žalbom prilikom razmatranja da li je došlo do povrede prava ili slobode zajemčenih Ustavom. Ustavni sud može razmatrati žalbu samo u granicama formulisanog zahteva.

36. Ustavni sud je 9. juna 2010. godine i 17. februara 2011. godine odbio dve posebne ustavne žalbe koje su podneli rezervisti u situaciji sličnoj situaciji podnosilaca predstavki. On je konstatovao, između ostalog, da su odluke parničnih sudova protiv njih bile "zasnovane na važećim domaćim zakonima". Podnosioci predstavki se, međutim, nisu nikada konkretno žalili na nedoslednost relevantne sudske prakse niti na diskriminaciju (Už. 460/08 i Už. 2293/10).

37. Dana 17. februara 2011. godine, u jednom drugom predmetu kao što je predmet podnosilaca predstavki, oslanjajući se na član 21. Ustava podnosioci žalbe su se žalili zbog različitog tretmana dve grupe rezervista na osnovu Sporazuma. Ustavni sud, pozivajući se na "akcesornu prirodu" člana 21. i konstatujući da se podnosioci žalbe nisu pozvali na drugu ustavnu odredbu u vezi sa tim članom, nije odlučio o pritužbi. On je zatim prešao na razmatranje pritužbi prema članu 36. stav 1. Ustava, konkretno ustavne garancije o jednakosti pred sudovima, i odbio ih pošto podnosioci žalbe nisu ponudili odgovarajući dokaz u vezi sa postojanjem nedosledne sudske prakse o tom pitanju (Už. 2901/10).

38. Dana 8. marta 2012. godine, u predmetu u kom su parnični sudovi odbacili zahteve rezervista zato što su van njihove nadležnosti ratione materiae(videti, na primer, stav 27. u gornjem tekstu), Ustavni sud je presudio u korist podnosilaca žalbe, koji su tvrdili da je sudska praksa nedosledna (u vezi sa presudama donetim u njihovim predmetima i nekoliko drugih presuda koje su sudovi doneli 2002. godine), i naložili ponavljanje parničnog postupka. U vezi sa pritužbom podnosilaca predstavki na diskriminaciju na osnovu člana 21. Ustava, Ustavni sud je našao da nema dokaza da su podnosioci žalbe bili diskriminisani od strane sudova na osnovu nekog "ličnog svojstva". Najzad, dodatna pritužba podnosilaca žalbe na diskriminaciju - sa pozivanjem na Sporazum - zbog toga što su nekim rezervistima dnevnice isplaćene dok drugima, uključujući i same podnosioce žalbe, nisu, samo na osnovu mesta prebivališta, nije razmatrana (Už. 2289/09).

39. Dana 4. januara 2011. godine, u predmetu sličnom predmetu podnosilaca predstavki, veliki broj rezervista je podneo žalbu Ustavnom sudu. Oni su se oslonili na čl. 21. i 32. Ustava i prituživali se na nedoslednu sudsku praksu u pitanju kao i na diskriminaciju na osnovu Sporazuma. U kasnijim podnescima podnosioci žalbe su ispravili određene greške sadržane u žalbi i dalje se oslonili na član 36. Ustava. Ustavni sud je 20. februara 2013. godine presudio u korist podnosilaca žalbe u vezi sa nedoslednom sudskom praksom i našao povredu čl. 32. i 36. On se, međutim, nije osvrnuo ni na Sporazum ni na pritužbu podnosilaca predstavki na diskriminaciju s tim u vezi (Už. 43/11). Za detaljnije obrazloženje, Ustavni sud se pozvao na svoju odluku od 4. oktobra 2012. godine u vezi sa istim pitanjem, ali sa drugačijim podnosiocima žalbe (Už. 2886/10; videti stav 23. u gornjem tekstu).

G. Zakon o zabrani diskriminacije (objavljen u "Službenom glasniku RS", broj 22/09)

40. Član 43. utvrđuje razne oblike zadovoljenja za žrtve diskriminacije. Oni obuhvataju i sudske zabrane i donošenje utvrđujuće presude, kao što je priznanje pretrpljene diskriminacije i njena zabrana u budućnosti, kao i naknadu svake materijalne i/ili nematerijalne štete. U ovom kontekstu se takođe može odrediti i objavljivanje presude parničnog suda u medijima.

41. Zakon o zabrani diskriminacije stupio je na snagu 7. aprila 2009. godine.

D. Zakon o parničnom postupku (objavljen u "Službenom glasniku RS", broj 72/11)

42. Član 426, tačka 12. propisuje da se postupak može ponoviti ako Ustavni sud u međuvremenu nađe povredu procesnih prava podnosioca ustavne žalbe koja je mogla isključiti povoljniji ishod parničnog postupka u pitanju.

43. Član 428. stav 1 (4) propisuje, između ostalog, da u takvoj situaciji zahtev za ponovno pokretanje postupka može da se podnese u roku od šezdeset dana od kada je stranka u pitanju mogla da upotrebi odluku Ustavnog suda.

Đ. Pravilnik o naknadi putnih i drugih troškova u Vojsci Jugoslavije (objavljen u "Vojnom službenom glasniku", br. 38/93, 23/93, 3/97, 11/97, 12/98, 6/99 i 7/99)

44. Ovaj pravilnik utvrđuje relevantne detalje u vezi sa naknadom troškova nastalih u vezi sa vojnom službom.

E. Zakon o obligacionim odnosima (objavljen u "Službenom listu Socijalističke Republike Jugoslavije", br. 29/78, 39/85, 45/89, 57/89 i "Službenom listu Savezne Republike Jugoslavije, broj 31/93)

45. Članovi 199. i 200. Zakona o obligacionim odnosima propisuju, između ostalog, da svako ko je pretrpeo strah, fizičku bol ili, zapravo, duševnu patnju kao posledicu povrede prava ličnosti ima pravo, u zavisnosti od trajanja i jačine patnje, da u postupku pred parničnim sudovima traži novčanu naknadu i da, osim toga, zahteva druge načine da se povreda ispravi "koji bi mogli" da obezbede odgovarajuće nematerijalno zadovoljenje. Videti, na primer, presudu P br. 2939/01 Opštinskog suda u Šapcu od 20. februara 2002. godine, u vezi sa diskriminacijom Roma da koristi bazen za plivanje, u kojoj je navedeni sud potvrdio diskriminaciju koju su tužioci navodili, zabranio svaku takvu diskriminaciju u budućnosti, i tuženom naložio da objavi izvinjenje u poznatom srpskom dnevnom listu. Okružni sud u Šapcu je 3. jula 2003. godine potvrdio presudu po žalbi (Gž. 1591/02).

46. Član 360. stav 3. propisuje da sudovi ne mogu, tokom postupka pred njima, uzimati u obzir zastarelost ako se dužnik na nju ne pozove.

47. Član 367. propisuje da, kada dužnik plaća dug koji zbog zastarevanja nije imao obavezu da plati, on nema pravo na povraćaj plaćenog iznosa.

48. Član 371. navodi da je opšti rok zastarelosti za potraživanja deset godina, osim ako nije drugačije propisano.

49. Član 376. st.1. i 2. propisuju, između ostalog, da je rok zastarelosti za potraživanje naknade prouzrokovane štete tri godine od trenutka kada oštećenik sazna za štetu u pitanju, ali da je, u svakom slučaju, apsolutni rok pet godina od trenutka nastanka štete.

50. Članovi 387. i 388. propisuju, između ostalog, da se zastarevanje prekida kada dužnik prihvati - neposredno ili posredno - dug u pitanju, ili kada poverilac podnese tužbu.

51. Član 392. st. 1-3. propisuje, između ostalog, da u slučaju takvog prekida zastarevanje počinje ponovo da teče od dužnikovog prihvatanja duga u pitanju ili završetka parnice, do konačnog namirenja.

52. Član 393. propisuje, između ostalog, da kada dužnik prihvati preostalu obavezu na osnovu novog dogovora, novo zastarevanje počinje da teče u odnosu na novi dogovor.

Ž. Pravna shvatanja Građanskog odeljenja Vrhovnog suda Srbije

53. Vrhovni sud je 26. maja 2003. godine utvrdio, između ostalog, da parnični sudovi imaju nadležnost da sude o osnovanosti svih predmeta u vezi sa dnevnicama rezervista pod uslovom da je obeštećenje koje tužilac traži naknada štete pretrpljene s tim u vezi (videti stav 49. u gornjem tekstu) na osnovu navodnog protivzakonitog akta države (objavljeno u "Biltenu Vrhovnog suda", broj 1/04).

54. Vrhovni sud je 6. aprila 2004. godine u suštini ponovo potvrdio pravno shvatanje od 26. maja 2003. godine, proširujući njegovu primenu na određena druga "prava na osnovu službe u vojsci". On je takođe konstatovao da je u međuvremenu bilo određene nedoslednosti pred sudovima (objavljeno u "Biltenu Vrhovnog suda", broj 1/04).

PRAVO

55. Podnosioci predstavki su se žalili na diskriminaciju na osnovu Sporazuma (videti st. 15. i 28. u gornjem tekstu), pozivajući se na član 14. Konvencije, u vezi sa članom 1. Protokola broj 1, i član 1. Protokola broj 12. Te odredbe glase kako sledi:

Član 14. Konvencije

"Uživanje prava i sloboda predviđenih u ovoj Konvenciji obezbeđuje se bez diskriminacije po bilo kom osnovu, kao što su pol, rasa, boja kože, jezik, veroispovest, političko ili drugo mišljenje, nacionalno ili socijalno poreklo, povezanost s nekom nacionalnom manjinom, imovina, rođenje ili drugi status."

Član 1. Protokola broj 1

"Svako fizičko i pravno lice ima pravo na neometano uživanje svoje imovine. Niko ne može biti lišen svoje imovine, osim u javnom interesu i pod uslovima predviđenim zakonom i opštim načelima međunarodnog prava.

Prethodne odredbe, međutim, ni na koji način ne utiču na pravo države da primenjuje zakone koje smatra potrebnim da bi regulisala korišćenje imovine u skladu s opštim interesima ili da bi obezbedila naplatu poreza ili drugih dažbina ili kazni."

Član 1. Protokola broj 12

"1. Uživanje svakog prava koje zakon predviđa mora se obezbediti bez diskriminacije po bilo kom osnovu, kao što je pol, rasa, boja kože, jezik, veroispovest, političko ili drugo mišljenje, nacionalno ili socijalno poreklo, povezanost s nekom nacionalnom manjinom, imovina, rođenje ili drugi status.

2. Javne vlasti ne smeju ni prema kome vršiti diskriminaciju po osnovima kao što su oni pomenuti u stavu 1."

I. OBIM NADLEŽNOSTI VELIKOG VEĆA

56. Sud podseća na svoju dobro utvrđenu praksu da "predmet" upućen Velikom veću obavezno obuhvata sve aspekte predstavke ili predstavki koje je veće razmatralo u svojoj presudi, i da obim njegove nadležnosti u "predmetu" ograničava samo odluka veća o dopuštenosti. U tim granicama, Veliko veće može takođe razmatrati, kada je prikladno, pitanja u vezi sa dopuštenošću predstavke na isti način kako je to moguće u redovnom postupku veća. Ono to može takođe uraditi, na primer, na osnovu člana 35. stav 4. in fine Konvencije (koji Sud ovlašćuje da "odbaci svaku predstavku koju smatra nedopuštenom ... u bilo kojoj fazi postupka"), ili kada su takva pitanja spojena sa osnovanošću ili kada su na drugi način bitna u fazi razmatranja osnovanosti (videti K. i T. protiv Finske [VV], broj 25702/94, st. 140-41, ECHR 2001-VII, i Perna protiv Italije [VV], broj 48898/99, st. 23-24, ECHR 2003-V). Stoga, čak i u fazi razmatranja osnovanosti i shodno pravilu 55 Poslovnika Suda, Sud može ponovo razmotriti odluku kojom je predstavka proglašena dopuštenom kada zaključi da je ona trebalo da bude proglašena nedopuštenom zbog jednog od razloga navedenih u prva tri stava člana 35. Konvencije (videti, uz odgovarajuće izmene, Odièvre protiv Francuske [VV], broj 42326/98, stav 22, ECHR 2003-III, i Azinas protiv Kipra [VV], broj 56679/00, stav 32, ECHR 2004-III).

II. PRETHODNI PRIGOVORI VLADE

A. Neiscrpenost domaćih pravnih lekova

1. Podnesci Vlade Velikom veću

57. Vlada je istakla da su podnosioci predstavki propustili da iscrpe relevantne domaće pravne lekove u vezi sa pritužbama na diskriminaciju.

58. Njihova parnična tužba, uprkos tome što je u njoj pomenut Sporazum, odnosila se na navodni dug Vlade za dnevnice i odbačena je na osnovu važećih rokova zastarelosti. Trebalo je da podnosioci predstavki umesto toga pokrenu parnični postupak na osnovu člana 43. Zakona o zabrani diskriminacije, ili da se oslone na tu odredbu u parničnom postupku koji su već pokrenuli, pošto je on nudio razne oblike zadovoljenja uključujući sudsku zabranu i utvrđujuću presudu kao vidove zadovoljenja, u zavisnosti od konkretnog slučaja (videti, takođe, relevantne odredbe Zakona o obligacionim odnosima, kao i relevantnu sudsku praksu, sumirane u stavu 45. u gornjem tekstu).

59. Podnosioci predstavki nisu pravilno iscrpeli ni ustavni put žalbe. Doduše, oni su se pozivali na Sporazum u svojoj ustavnoj žalbi, ali nisu tražili "zaštitu od diskriminacije". Štaviše, podnosioci predstavki su se konkretno oslonili na čl. 32. i 36. Ustava, koji jemče pravo na pravično suđenje i pravo na jednaku zaštitu pred sudovima, ali se nisu uopšte pozvali na član 21. Ustava, koji sadrži opštu zabranu diskriminacije. U takvim okolnostima, vezan pritužbama podnosilaca žalbe, Ustavni sud nije mogao razmatrati navodnu diskriminaciju.

60. Odlukom Ustavnog suda (Už. 2901/10) od 17. februara 2011. godine ustavna žalba je odbačena "iz procesnih razloga", zbog čega se nikada nije raspravljalo o osnovanosti pritužbe u vezi s diskriminacijom (videti stav 37. u gornjem tekstu).

61. U svakom slučaju, u predmetu Vinčić Sud je utvrdio da bi ustavnu žalbu trebalo, u principu, smatrati delotvornim domaćim pravnim lekom u smislu člana 35. stav 1. Konvencije u vezi sa svim predstavkama podnetim od 7. avgusta 2008. godine (videti Vinčić i drugi protiv Srbije, br. 44698/06 i druge, stav 51, 1. decembar 2009. godine).

62. Najzad, Vlada je tvrdila da su od odluke Ustavnog suda od 7. novembra 2012. godine (Už broj 2157/11), a posebno posle odluke u korist podnosilaca predstavki koju je taj sud doneo 5. decembra 2012. godine, podnosioci predstavki mogli da podnesu zahtev za ponavljanje parničnog postupka na osnovu relevantnih odredaba Zakona o Ustavnom sudu ili Zakona o parničnom postupku (videti st. 22, 23, 34. i 42. u gornjem tekstu).

2. Podnesci podnosilaca predstavki Velikom veću

63. Podnosioci predstavki su ostali pri stavu da su oni ispunili zahtev da iskoriste domaće pravne lekove. Sam Sud je davno utvrdio da načelo supsidijarnosti nije apsolutno, što znači da pravni lekovi koji nisu adekvatni ili delotvorni u posebnim okolnostima predmeta ne moraju da se iskoriste.

64. U vezi sa zadovoljenjem u parničnom postupku, kada su podnosioci predstavki shvatili da Sporazum za njih ne važi, oni su podneli parničnu tužbu. Time su oni prećutno pokrenuli pitanje diskriminacije pred Osnovnim sudom, kao i pred Apelacionim sudom, i tražili da budu stavljeni u isti položaj sa onim rezervistima koji su zaista imali koristi od Sporazuma. Ali, to "bi Državu koštalo mnogo para", a "za sudije koje su ostale na položajima posle reforme 2005. godine to je bila prilika" da "služe interesima" Vlade koja ih je "spasila od otpuštanja". Odnosni domaći sudovi su tako potpuno zanemarili svrhu zahteva podnosilaca predstavki i odbacili su je kao neblagovremenu, a da nikada nisu doneli odluku o navodnoj diskriminaciji. Podnosioci predstavki su primetili da je do predmetne diskriminacije došlo 2008. godine, kada je Sporazum postignut.

65. U vezi sa ustavnom žalbom, podnosioci predstavki su prihvatili mišljenje Veća iz st. 71-75. njegove presude. Oni su priznali da nisu sačekali ishod tog postupka pre nego što su predstavke podneli Sudu. Ovo, međutim, ne bi trebalo da se uzme protiv njih s obzirom na vrstu odluka koje je Ustavni sud doneo pre i posle tog datuma. Te odluke obuhvataju, između ostalog, odluku od 5. decembra 2012. godine u ovom predmetu, gde podnosioci predstavki nisu dobili zadovoljenje koje je moglo da ih stavi u isti položaj kao i rezerviste koji su imali koristi od Sporazuma. Iako je tačno da se podnosioci predstavki nisu oslonili na član 21. Ustava u svojoj žalbi, Ustavni sud je mogao razmatrati pitanje diskriminacije pošto su postojale relevantne informacije u spisima predmeta (da potkrepe ovaj argument, podnosioci predstavki su se pozvali na odluku Už. broj 2156/11 Ustavnog suda; videti stav 23. u gornjem tekstu). U ostalim slučajevima, međutim, gde su rezervisti konkretno pokrenuli pitanje diskriminacije zbog Sporazuma i oslonili se na član 21. Ustava, Ustavni sud je uradio suprotno i čak nije smatrao da je obavezan da ga razmatra (videti, na primer, Už. 43/11 opisana u stavu 39. u gornjem tekstu). Obrazloženje u svim odlukama u vezi sa predmetima kao što je predmet podnosilaca predstavki bilo je praktično identično i sastojalo se od već pripremljenih formula. Doduše, u nekim predmetima Ustavni sud je našao da je postojalo različito postupanje čime je Ustav prekršen zbog nedoslednosti sudske prakse, ali je samo odredio objavljivanje svojih odluka u "Službenom glasniku Republike Srbije" kao zadovoljenje.

66. S obzirom na gore navedeno, ne bi moglo biti sumnje da je ustavna žalba bila čisto teoretski pravni lek, s obzirom na opšti pravni i politički kontekst i posebno situaciju rezervista (videti stavove 30. i 32. presude Veća, a takođe i odluke Ustavnog suda Už. br. 2156/11, 43/11, 2886/10, 649/11 i 2021/11, navedene u stavovima 23, 38 i 39. u gornjem tekstu).

3. Odluka Veća

67. Veće je primetilo, između ostalog, da su pritužbe u pogledu diskriminacije slične pritužbama podnosilaca predstavki izneli i podnosioci žalbe u predmetu Už. 2901/10, ali da ih je Ustavni sud 17. februara 2011. godine zapravo ignorisao, ne ponudivši nikakvu suštinsku ocenu tog pitanja (videti stav 37. u gornjem tekstu). Zaista, u zapažanjima pred Većem Vlada je to priznala, ali je ostala pri stavu da nema dokaza da su podnosioci žalbe u tom predmetu ikada tražili da se zaključi sporazum kao što je onaj od 11. januara 2008. godine. Veće je, međutim, konstatovalo da ova ocena, čak i pod pretpostavkom da je bitna za ove podnosioce predstavki, nije zasnovana na činjenicama pošto su između Vlade i rezervista uopšte vođeni dugi pregovori, ali bez uspeha, o proširenju načela usvojenih 11. januara 2008. godine i na sve ostale, a podnosioci predstavki su lično jasno pokazali poštovanje ovog stava pokrenuvši svoj parnični postupak 26. marta 2009. godine.

68. U takvim okolnostima, Veće je smatralo da je jasno da se, uprkos činjenici da "bi ustavnu žalbu trebalo, u načelu, smatrati delotvornim domaćim pravnim sredstvom u smislu člana 35. stav 1. Konvencije u odnosu na sve predstavke podnete [protiv Srbije] od 7. avgusta 2008. godine", ovaj poseban put zadovoljenja ne može smatrati delotvornim u vezi sa predmetima koji uključuju pritužbe kao što su pritužbe koje su istakli podnosioci predstavki.

4. Ocena Suda

(a) Opšta načela prakse Suda

69. Osnovna karakteristika sistema zaštite uspostavljenog Konvencijom je da je on supsidijaran u odnosu na nacionalne sisteme koji štite ljudska prava. Sud se bavi nadzorom nad sprovođenjem obaveza iz Konvencije od strane država ugovornica. On ne bi trebalo da preuzima ulogu država ugovornica, koje su odgovorne da osiguraju da se osnovna prava i slobode njom predviđene poštuju i štite na domaćem nivou. Pravilo o iscrpenosti domaćih pravnih lekova zasnovano je na pretpostavci - koja se ogleda u članu 13. Konvencije, sa kojom je veoma blisko - da postoji dostupan delotvoran pravni lek u vezi sa navodnom povredom. Ovo pravilo je prema tome nezaobilazni deo funkcionisanja ovog sistema zaštite.

70. Države su oslobođene odgovaranja pred međunarodnim telom za svoje postupke pre nego što dobiju priliku da stvari isprave u sopstvenom pravnom sistemu, a oni koji žele da se pozovu na nadležnost Suda da obavlja nadzor u vezi sa pritužbama protiv neke države su tako obavezni da prvo upotrebe pravne lekove koje pruža nacionalni pravni sistem (videti, među mnogim drugim izvorima, Akdivar i drugi protiv Turske, 16. septembar 1996. godine, stav 65, Izveštaji 1996-IV). Trebalo bi naglasiti da Sud nije prvostepeni sud. On nema mogućnosti niti je za njegovu funkciju međunarodnog suda prikladno, da sudi u velikom broju predmeta koji zahtevaju utvrđivanje osnovnih činjenica ili obračunavanje novčane naknade - što bi, kao stvar načela i delotvorne prakse, trebalo da bude domen domaće nadležnosti (videti Demopoulos i drugi protiv Turske (odluka) [VV], br. 46113/99, 3843/02, 13751/02, 13466/03, 10200/04, 14163/04, 19993/04 i 21819/04, stav 69, ECHR 2010, gde je Sud osim toga iscrpno naveo načela utvrđena stavovima 66. do 69. presude Akdivar i drugi, koji su u relevantnom delu ponovljeni u daljem tekstu).

71. Obaveza da se iskoriste domaća pravna sredstva zahteva od podnosioca predstavke da koristi na uobičajen način pravna sredstva koja su delotvorna, dovoljna i dostupna u pogledu povreda njegovih ili njenih prava prema Konvenciji. Postojanje pravnih lekova u pitanju mora biti dovoljno sigurno ne samo u teoriji već i u praksi, a ako nije tako oni neće imati potrebnu dostupnost i delotvornost (videti Akdivar i drugi, citirana u gornjem tekstu, stav 66).

72. Član 35. stav 1. takođe zahteva da bi pritužbe koje se kasnije nameravaju podneti Strazburu trebalo da budu iznete pred odgovarajućim domaćim telom, bar prećutno (videti, na primer, Castells protiv Španije, 23. april 1992. godine, stav 32, serija A broj 236; Gäfgen protiv Nemačke [VV], broj 22978/05, st. 144 i 146, ECHR 2010; i Fressoz i Roire protiv Francuske [VV], broj 29183/95, stav 37, ECHR 1999-I) i u skladu sa formalnim zahtevima i rokovima utvrđenim u domaćem pravu i, dalje, da bi trebalo upotrebiti svako procesno sredstvo koje bi moglo sprečiti povredu Konvencije (Akdivar i drugi, citirana u gornjem tekstu, stav 66). Kada podnosilac predstavke ne poštuje ove zahteve, njegovu ili njenu predstavku bi, u načelu, trebalo proglasiti nedopuštenom zbog propusta da iscrpi domaće pravne lekove (videti, na primer, Cardot protiv Francuske, 19. mart 1991. godine, stav 34, serija A broj 200, i Thiermann i drugi protiv Norveške (odluka), broj 18712/03, 8. mart 2007. godine).

73. Kao što je ukazano u gornjem tekstu, međutim, ne postoji obaveza korišćenja pravnih lekova koji su neodgovarajući ili nedelotvorni. Osim toga, prema "opšte prihvaćenim pravilima međunarodnog prava", mogu postojati posebne okolnosti koje podnosioca predstavke oslobađaju obaveze da iscrpi domaće pravne lekove koje ima na raspolaganju. Ovo pravilo se takođe ne primenjuje kada se pokaže da postoji upravna praksa koja se sastoji od ponavljanja postupaka nekompatibilnih sa Konvencijom i zvanična tolerancija državnih organa, i kada je takve prirode da bi postupak bio uzaludan i nedelotvoran (videti Akdivar i drugi, citirana u gornjem tekstu, stav 67).

74. Da bi bilo delotvorno, pravno sredstvo mora biti u stanju da direktno ispravi dato stanje stvari i mora ponuditi realne izglede za uspeh (videti Balogh protiv Mađarske, broj 47940/99, stav 30, 20. jul 2004. godine, i Sejdovic protiv Italije [VV], broj 56581/00, stav 46, ECHR 2006-II). Međutim, postojanje pukih sumnji u izglede za uspeh konkretnog pravnog leka koji nije očigledno uzaludan nije valjan razlog da se ne iskoristi taj put postizanja zadovoljenja (videti Akdivar i drugi, citirana u gornjem tekstu, stav 71, i Scoppola protiv Italije (broj 2) [VV], broj 10249/03, stav 70, 17. septembar 2009. godine).

75. U onoj meri u kojoj na nacionalnom nivou postoji pravni lek koji domaćim sudovima omogućava da, bar prećutno, ispitaju tvrdnju o povredi datog prava iz Konvencije, to je pravni lek koji bi trebalo iscrpeti (videti Azinas, citiran u gornjem tekstu, stav 38). Nije dovoljno što je podnosilac predstavke možda neuspešno upotrebio drugi pravni lek koji je mogao izmeniti spornu meru po drugom osnovu koji nema veze sa pritužbom na povredu prava iz Konvencije. Pritužba prema Konvenciji je ta koja se morala izneti na nacionalnom nivou da bi "delotvorni pravni lekovi" bili iscrpeni. Bilo bi suprotno supsidijarnom karakteru sistema Konvencije kada bi se podnosilac predstavke, ignorišući moguću argumentaciju koju ima na osnovu Konvencije, mogao osloniti na neki drugi osnov pred nacionalnim organima da bi osporio meru o kojoj je reč, a onda podneo predstavku Sudu zasnivajući je na argumentaciji na osnovu Konvencije (videti Van Oosterwijck, presuda od 6. novembra 1980. godine, serija A broj 40, str. 16-17, st. 33-34, i Azinas, citirana u gornjem tekstu, stav 38).

76. Sud je, međutim, takođe često isticao potrebu da se pravilo o iscrpenosti primenjuje sa određenim stepenom fleksibilnosti i bez preteranog formalizma (videti Ringeisen protiv Austrije, 16. jul 1971. godine, stav 89, serija A broj 13, i Akdivar i drugi, citiran u gornjem tekstu, stav 69). Na primer, bilo bi neopravdano formalistički da se od podnosilaca predstavki traži da upotrebe pravni lek koji čak ni najviši sudovi njihove zemlje ne bi od njih tražili da upotrebe (videti D.H. i drugi protiv Češke Republike [VV], broj 57325/00, st. 117 i 118, ECHR 2007-IV).

77. U pogledu tereta dokazivanja, na Vladi koja tvrdi da nisu iscrpena domaća pravna sredstva je da zadovolji Sud da je pravno sredstvo bilo delotvorno, dostupno i u teoriji i u praksi u datom trenutku. Pošto se ovaj teret dokazivanja zadovolji, na podnosiocu predstavke je da pokaže da je pravno sredstvo koje je Vlada ponudila zapravo iscrpeno ili da je iz nekog razloga neodgovarajuće i nedelotvorno u posebnim okolnostima predmeta i da su postojale posebne okolnosti koje su njega ili nju oslobađale tog zahteva (videti Akdivar i drugi, citiran u gornjem tekstu, stav 68; Demopoulos i drugi, citiran u gornjem tekstu, stav 69; i McFarlane protiv Irske [VV], broj 31333/06, stav 107, 10. septembar 2010. godine).

(b) Primena ovih načela na konkretan predmet

78. Sud primećuje da je prema članovima 199. i 200. Zakona o obligacionim odnosima rezervista koji je služio u vojsci u periodu od marta do juna 1999. godine mogao pokrenuti postupak pred parničnim sudovima protiv organa Tužene države i, pod određenim uslovima, tražiti naknadu na ime neisplaćenih dnevnica koje su ti organi dužni da isplate prema Pravilniku o naknadi putnih i drugih troškova u Vojsci Jugoslavije (videti st. 44. i 45. u gornjem tekstu) i dvema posebnim odlukama (br. 03/825-2 i 06/691-1) koje je 1. aprila, odnosno 3. aprila 1999. godine doneo načelnik Generalštaba Vojske Jugoslavije. Takođe je bilo moguće osporiti svako diskriminatorno postupanje u vezi sa takvim isplatama koje bi bilo suprotno zabrani diskriminacije prema članu 21. Ustava (videti stav 32. u gornjem tekstu). Počev od 7. aprila 2009. godine, žrtva diskriminacije je osim toga mogla tražiti pomoć prema članu 43. Zakona o zabrani diskriminacije, koji predviđa razne oblike sudskih zabrana i/ili donošenje utvrđujuće presude kao zadovoljenje za žrtve diskriminacije (videti stav 40. u gornjem tekstu). Parnični sudovi su stoga imalu punu nadležnost da razmatraju zahteve kao što su ovi u predmetnom slučaju. Zaista, u jednom broju sličnih predmeta u kojima je suđeno u periodu od 2002. godine do početka marta 2009. godine, gde se zahtevi nisu smatrali neblagovremenim, prvostepeni i apelacioni sudovi širom Srbije usvajali su zahteve rezervista (videti stav 24. u gornjem tekstu). Prema tome, Sud je uveren da je u datom trenutku tužba parničnim sudovima predstavljala delotvoran pravni lek za potrebe člana 35. stav 1. Konvencije.

79. U predmetu koji se razmatra, podnosioci predstavki su 26. marta 2009. godine podneli parničnu tužbu protiv Tužene države na osnovu gore navedenog Pravilnika o naknadi putnih i drugih troškova u Vojsci Jugoslavije i odluka koje je doneo načelnik Generalštaba Vojske Jugoslavije (videti stav 78. u gornjem tekstu). Oni su tražili isplatu konkretnih iznosa na ime navodno neisplaćenih dnevnica u pitanju, a takođe i određene druge privilegije, kao zadovoljenje. Podnosioci predstavki se nisu pozvali na zabranu diskriminacije iz člana 21. Ustava, niti na odredbe protiv diskriminacije iz člana 14. Konvencije i člana 1. Protokola broj 12, iako su one bile neposredno primenjive na osnovu člana 18. Ustava (videti st. 17, 19, 32, 40. i 41. u gornjem tekstu). Oni se nisu pozvali ni na Zakon o zabrani diskriminacije, koji je stupio na snagu 7. aprila 2009. godine, ubrzo pošto je gore navedena parnična tužba podneta. U svojim navodima kojima su potkrepili tužbu, podnosioci predstavki su se, međutim, pozvali na navodnu diskriminaciju koja proističe iz Sporazuma.

80. Iako je potvrdio da tužba podnosilaca predstavki ima važeći zakonski osnov, Osnovni sud ju je 8. jula 2010. godine odbacio kao zastarelu zbog isteka trogodišnjeg roka utvrđenog članom 376. stav 1. Zakona o obligacionim odnosima, smatrajući da je rok počeo da teče od trenutka njihove demobilizacije. Apelacioni sud je odbacio njihovu žalbu 16. novembra 2010. godine iz sličnih razloga, naime zbog toga što su i trogodišnji i petogodišnji rok zastarelosti propisani članom 376. st. 1 i 2. istekli (videti stav 49. u gornjem tekstu). Sud bi podsetio da je na nacionalnim organima prvenstveno, posebno na sudovima, da reše probleme tumačenja domaćeg zakonodavstva (videti Pérez de Rada Cavanilles protiv Španije, 28. oktobar 1998. godine, stav 43, Izveštaji o presudama i odlukama 1998-VIII; Waite i Kennedy protiv Nemačke [VV], broj 26083/94, stav 54, ECHR 1999-I; i Anđelković protiv Srbije, broj 1401/08, stav 24, 9. april 2013. godine). Prema tumačenju parničnih sudova, podnosioci predstavki nisu poštovali važeća domaća pravila zastarevanja, što je jedan od uslova koji bi obično trebalo ispuniti da bi bio ispunjen uslov iz člana 35. stav 1. Konvencije da se iscrpe domaći pravni lekovi (videti stav 72. u gornjem tekstu).

81. Posle toga, podnosioci predstavki su podneli žalbu Ustavnom sudu u kojoj su osporili, na osnovu čl. 32. i 36. Ustava i člana 6. Konvencije, način na koji su gore navedeni parnični sudovi primenili pravila o zastarevanju, posebno u presudi od 16. novembra 2010. godine, koja je prema njihovom mišljenju bila pogrešna i nedosledna sa primenom istih pravila od strane nekih drugih nacionalnih sudova, koji su ispravno primenili pravilo o deset godina prema članu 371. Zakona o obligacionim odnosima (videti stav 48. u gornjem tekstu).

82. Sud ne može a da ne primeti da, iako su podnosioci predstavki naveli Sporazum u svojoj ustavnoj žalbi, što su učinili na osnovu svog prethodnog postupka pred parničnim sudovima u kome su tvrdili da postoji diskriminacija, oni nisu izneli pritužbu u vezi s diskriminacijom pred Ustavnim sudom, ni izričito ni prećutno. Takođe je potpuno razumljivo da Ustavni sud ovo pitanje nije razmatrao na sopstvenu inicijativu (videti stav 35. u gornjem tekstu).

83. Veliko veće, za razliku od Veća (videti st. 71. do 75. presude Veća), nije ubeđeno da ustavni pravni lek ne bi bio delotvoran u slučaju podnosilaca predstavki. S tim u vezi, Veliko veće je konstatovalo tri odluke Ustavnog suda u sličnim predmetima, prve dve (od 17. februara 2011. godine i 8. marta 2012. godine) pre i treću (od 20. februara 2013. godine) posle datuma njegove odluke od 5. decembra 2012. godine u slučaju podnosilaca predstavki. Ove odluke mogu donekle rasvetliti delotvornost ovog pravnog leka u takvim stvarima. Ni u jednom od ovih slučajeva Ustavni sud nije porekao nadležnost da razmatra pritužbe prema članu 21. Ustava u odnosu na navodna diskriminatorna dejstva Sporazuma. U dve ove odluke propustio je da se bavi ovim pitanjem, ali je usvojio ustavne žalbe u pitanju po drugim osnovama (videti st. 38. i 39. u gornjem tekstu). U trećoj odluci, pre datuma predmeta koji se sada razmatra, Ustavni sud nije razmatrao pritužbu, pozivajući se na "akcesorni karakter" člana 21. i konstatujući da se podnosioci predstavki nisu pozvali ni na jednu ustavnu odredbu radi njene primene u vezi sa tim članom (videti stav 37. u gornjem tekstu).

84. Po mišljenju Velikog veća, gore navedeno ne pokazuje da ustavni pravni lek ne bi ponudio razumne izglede za uspeh u vezi sa pritužbom podnosilaca predstavki na diskriminaciju da su je oni pravilno izneli pred Ustavnim sudom. Nekoliko puta ranije kada je razmatrao predstavke podnete protiv iste Tužene države, Sud je utvrdio da "ustavnu žalbu, u principu, treba smatrati delotvornim domaćim pravnim lekom u smislu člana 35. stav 1. Konvencije u odnosu na sve predstavke podnete [protiv Srbije] od 7. avgusta 2008. godine" (videti Vinčić, citirana u gornjem tekstu, stav 51; videti takođe Rakić i drugi protiv Srbije, broj 47460/07 i drugi, stav 39, 5. oktobar 2010. godine, i Hajnal protiv Srbije, broj 36937/06, st. 122. i 123, 19. jun 2012. godine). Veliko veće ne vidi nijedan razlog da utvrdi drugačije u ovom predmetu. Zaista, kada pravni sistemi obezbeđuju ustavnu zaštitu osnovnih ljudskih prava i sloboda, u načelu je na oštećenom pojedincu da proveri obim te zaštite i omogući domaćim sudovima da ta prava razrade tumačenjem (videti Vinčić, citirana u gornjem tekstu, stav 51; videti takođe, mutatis mutandis i u kontekstu anglosaksonskog prava, D protiv Irske (odluka), broj 26499/02, stav 85, 28. jun 2006. godine, i A, B i C protiv Irske [VV], broj 25579/05, stav 142, ECHR 2010). Kao što je već navedeno u gornjem tekstu, postojanje pukih sumnji u izglede za uspeh određenog pravnog leka, koji nije očigledno uzaludan, nije valjan razlog da se taj put ispravljanja povrede ne iscrpi (videti stav 74. u gornjem tekstu).

85. Na osnovu toga, Sud nalazi da, iako su parnični i ustavni pravni lekovi bili dovoljni i dostupni da omoguće zadovoljenje za navodne povrede, podnosioci predstavki su propustili da te pravne lekove iscrpe.

86. Ostaje da se razmotri da li su postojale neke posebne okolnosti koje bi podnosioce predstavki mogle osloboditi gore navedenog zahteva.

87. Ovde Sud primećuje da, iako zahtev za dnevnicama u pitanju datira još iz 1999. godine, nije dato nikakvo uverljivo objašnjenje zašto oni nisu ranije pokrenuli postupak da im se navodni dugovi nadoknade.

88. Sud takođe primećuje da je Ustavni sud zaista razmatrao i zapravo usvojio pritužbu podnosilaca predstavki da je praksa parničnih sudova o primeni rokova zastarelosti bila nedosledna i da je, mada zasnovana na "ustavno prihvatljivom tumačenju", dovela do povrede prava rezervista na jednaku zaštitu pred sudovima. Kako Sud razume, ovo mišljenje ukazalo je da je, iako je tumačenje pravila zastarelosti u konkretnom slučaju bilo smatrano "prihvatljivim" kada se razmatra izdvojeno, ono što je bilo nekompatibilno sa ustavnim pravom u pitanju bila različita praksa domaćih parničnih sudova u ovoj oblasti. Štaviše, čini se da su se podnosioci predstavki mogli osloniti na navedenu odluku kao osnov da traže ponovno suđenje u ovom predmetu pred parničnim sudovima (videti st. 42. i 43. u gornjem tekstu).

89. U svakom slučaju, pre donošenja odluke Ustavnog suda Veće je razmatralo odgovarajuću pritužbu, koju su podnosioci predstavki podneli prema članu 6. stav 1. Konvencije zbog nedosledne sudske prakse srpskih sudova, jer je Apelacioni sud odbacio njihove sopstvene zahteve, a drugi parnični sudovi prihvatili identične zahteve drugih rezervista na osnovu drugačijeg tumačenja važećih rokova zastarelosti. U gore citiranoj presudi od 28. avgusta 2012. godine, Veće je detaljno razmotrilo relevantne činjenice i, s obzirom da je relevantna sudska praksa apelacionih sudova bila usklađena u datom trenutku (videti stavove 54. do 60. presude), proglasio pritužbu nedopuštenom kao očigledno neosnovanu odlukom koja ograničava predmet upućen Velikom veću i koja je u tom smislu pravosnažna (videti stav 56. u gornjem tekstu).

90. S obzirom na gore navedeno i na okolnosti predmeta u celini, Sud ne nalazi da su postojali neki posebni razlozi koji bi podnosioce predstavki oslobodili zahteva da iscrpe domaće pravne lekove u skladu sa važećim pravilima i postupkom domaćeg suda. Naprotiv, da su podnosioci predstavki poštovali ovaj zahtev, domaći sudovi bi dobili priliku koju pravilo o iscrpenosti domaćih pravnih lekova omogućava državama, naime da utvrde usaglašenost spornih nacionalnih mera ili propusta sa Konvencijom, a da su podnosioci predstavki bez obzira na to uputili njihovu pritužbu Evropskom sudu ovaj Sud bi imao koristi od stavova nacionalnih sudova (videti, među mnogim drugim autoritetima, Van Oosterwijck, citirana u gornjem tekstu, stav 34, i Burden protiv Ujedinjenog Kraljevstva [VV], broj 13378/05, stav 42, ECHR 2008). Podnosioci predstavki su stoga propustili da preduzmu odgovarajuće korake da omoguće nacionalnim sudovima da ispune svoju suštinsku ulogu u sistemu zaštite na osnovu Konvencije, u odnosu na koju je Evropski sud supsidijaran (videti Burden, citirana u gornjem tekstu, stav 42, i Akdivar i drugi, citirana u gornjem tekstu, st. 65-66).

91. Prema tome, Veliko veće usvaja prethodni prigovor Vlade u vezi sa pritužbom podnosilaca predstavki na diskriminaciju. On stoga ne može da razmatra osnovanost ove pritužbe.

B. Ostali prethodni prigovori

92. S obzirom na gore navedeni zaključak, nije neophodno da Sud razmatra ostale prethodne prigovore Vlade o tome da li su podnosioci predstavki zloupotrebili svoje pravo na pojedinačnu predstavku i da nisu mogli da tvrde da su žrtve navodne povrede, ili da li se član 14. Konvencije zajedno sa članom 1. Protokola broj 1, i član 1. Protokola broj 12 mogu smatrati primenjivim na konkretan slučaj.

 

IZ TIH RAZLOGA, SUD

1. Usvaja, glasovima četrnaest prema tri, prethodni prigovor Vlade u vezi sa propustom podnosilaca predstavki da iskoriste domaće pravne lekove u vezi sa pritužbom koja se odnosi na diskriminaciju prema članu 14. Konvencije, zajedno sa članom 1. Protokola broj 1, i prema članu 1. Protokola broj 12, i shodno tome, zaključuje da ne može da razmatra osnovanost ove pritužbe; i

2. Zaključuje, glasovima četrnaest prema tri, da nije neophodno da razmatra preostale prethodne prigovore Vlade.

Sastavljeno na engleskom i francuskom, i izrečeno na javnom zasedanju u Zgradi ljudskih prava, Strazbur, 25. marta 2014. godine.

Michael O’Boyle
zamenik sekretara

Dean Spielmann
predsednik

U skladu sa članom 45. stav 2. Konvencije i pravilom 74. stav 2. Poslovnika Suda, izdvojeno mišljenje sudija Popović, Yudkivska i De Gaetano priloženo je uz ovu presudu.

D. S.

M. O’B.