VELIKO VIJEĆE

PREDMET S.A.S. protiv FRANCUSKE

(Predstavka broj 43835/11)

PRESUDA (Izvodi)

STRASBOURG

1. jula 2014. godine

Ova presuda je konačna, ali može biti predmet redakcijskih izmjena.

U predmetu S.A.S. protiv Francuske, Evropski sud za ljudska prava, zasijedajući u Velikom vijeću u sljedećem sastavu:

Dean Spielmann, predsjednik,
Josep Casadevall,
Guido Raimondi,
Ineta Ziemele,
Mark Villiger,
Boštjan M. Zupančič,
Elisabeth Steiner,
Khanlar Hajiyev,
Mirjana Lazarova Trajkovska,
Ledi Bianku,
Ganna Yudkivska,
Angelika Nußberger,
Erik Møse,
André Potocki,
Paul Lemmens,
Helena Jäderblom,
Aleš Pejchal, sudije,
i Erik Fribergh, registrar,

nakon  vijećanja  zatvorenog  za  javnost,  koje  je  održano  27.  novembra 2013.godine i 5. juna 2014. godine, donosi sljedeću presudu, koja je usvojena posljednjeg navedenog dana:

POSTUPAK

Postupak je  pokrenut  predstavkom  (broj  43835/11)  koju  je  Sudu podnijela  jedna  francuska  državljanka  (podnositeljica  predstavke)  protiv Francuske  Republike  na  osnovu  člana  34.  Konvencije  za  zaštitu  ljudskih prava i osnovnih sloboda (Konvencija) 11. aprila 2011. godine. Predsjednik Petog  odjeljenja,  a  potom  predsjednik  Velikog  vijeća  su  odobrili  zahtjev podnositeljice predstavke za neotkrivanje njenog identiteta (pravilo 47. stav 3. Pravila Suda).
Podnositeljicu predstavke  su  zastupali  pred  Sudom  gosp.  Sanjeev Sharma,  solisitor  iz  Birmingema,  gosp.  Ramby  de  Mello  i  gosp.  Tony Muman, baristeri iz Birmingema te gosp. Satvincer Singh Juss, barister iz Londona. Francusku  vladu  (Vlada)  su  zastupali  njeni  zastupnici,  prvobitno  gđa Edwige   Belliard,   direktorica   pravnih   poslova   u   Ministarstvu   vanjskih poslova, a potom gosp. François Alabrune od maja 2014. godine.
Podnositeljica predstavke  se  žalila  da  ju  je  zabrana  nošenja  odjeće koja   je   namijenjena   za   prikrivanje   lica   na   javnim   mjestima,   koja   je propisana  Zakonom  broj  2010-1192  od  11.  oktobra  2010.  godine,  lišila mogućnosti nošenja vela u javnosti koji u potpunosti prekriva lice. Ona se žalila na povredu članova 3, 8, 9, 10. i 11. Konvencije, odvojeno i u vezi sa članom 14. Konvencije.
Predstavka je dodijeljena Petom odjeljenju Suda (pravilo 52. stav 1). Dana 1. februara 2012. godine, predstavka je saopćena Vladi.
Dana 28.  maja  2013.  godine,  Vijeće  Petog  odjeljenja  u  sljedećem sastavu:   Mark   Villiger,   predsjednik,   Angelika   Nußberger,   Boštjan   M. Zupančič, Ganna Yudkivska, André Potocki, Paul Lemmens i Aleš Pejchal, sudije, te Claudia Westerdiek, registrarka odjeljenja, je ustupilo nadležnost Velikom  vijeću  budući  da  ni  jedna  stranka  nije  uložila  prigovor  (član  30. Konvencije i pravilo 72).
Sastav Velikog vijeća je određen u skladu s odredbama člana 27. st. 2. i 3. Konvencije i pravilom 24.
I podnositeljica  predstavke  i  Vlada  su  dostavile  svoje  zapažanja  o dopustivosti i meritumu.
Nevladinim organizacijama   Amnesty   International,   Liberty,   Open Society Justice Initiative i ČLAN 19, te Centru za ljudska prava Univerziteta u  Gentu  i  belgijskoj  vladi  je  odobreno  da  dostave  komentare  u  pismenoj formi (član 36. stav 2. Konvencije i pravilo 44. stav 3). Belgijskoj vladi je odobreno i da učestvuje u raspravi.
Rasprava je   održana   u   Palati   ljudskih   prava   u   Strasbourgu   27. novembra 2013. godine (pravilo 59. stav 3).
Pred Sudom su se pojavili:

(a)  u ime tužene Vlade:
Gđa Edwige BELLIARD, direktorica pravnih poslova, Ministarstvo vanjskih poslova,                  zastupnica,
Gđa Nathalie ANCEL, šefica Odjela za ljudska prava, Ministarstvo vanjskih poslova,                  ko-zastupnica,
Gosp. Sylvain FOURNEL, službenik zadužen za sastavljanje tekstova, Odjel za ljudska prava, Ministarstvo vanjskih poslova,
Gosp. Rodolphe FERAL, službenik zadužen za sastavljanje tekstova, Odjel za ljudska prava, Ministarstvo vanjskih poslova,
Gđa Patricia ROUAULT-CHALIER, šefica Odjela za opće pravne poslove, Ministarstvo pravde,
Gosp. Eric DUMAND, šef Odjela za evropsko, međunarodno i institucionalno pravo i sporove, Ministarstvo unutrašnjih poslova,  savjetnici;

(b)  u ime podnositeljice predstavke:
Gosp. Ramby DE MELLO,
Gosp. Tony MUMAN,
Gosp. Satvinder SINGH JUSS,     zastupnici,
Gosp. Eirik BJORGE,
Gđa Anastasia VAKULENKO,
Gđa Stephanie BERRY,                 savjetnici

(c)  u ime belgijske vlade:
Gđa I. NIEDLISPACHER,               ko-zastupnica.

Sud  je  saslušao  izjave  gđe  Belliard,  gosp.  de  Melloa,  gosp. Mumana  i gđe  Niedlispacher,  te  odgovore  gđe  Belliard  i  gosp.  de  Melloa  na  pitanja sudija.

ČINJENICE

 I. OKOLNOSTI PREDMETA

Podnositeljica predstavke  je  francuska  državljanka  rođena  1990. godine, te živi u Francuskoj.
Podnositeljica predstavke je istakla da se izjašnjava kao muslimanka praktikantica i da nosi burku i nikab u skladu sa svojom vjerom, kulturom i ličnim ubjeđenjima. Ona je objasnila da je burka odjeća koja prekriva cijelo tijelo i ima mrežu u visini lica, a da je nikab veo koji prekriva cijelo lice, izuzev očiju. Podnositeljica predstavke je istakla da ni njen suprug, a ni bilo koji član njene porodice, ne vrši pritisak na nju da se oblači na taj način.
Podnositeljica predstavke  je  dodala  da  nosi  nikab  u  javnosti  i privatno, ali ne sistematski: tako, na primjer, ona ga ne mora nositi kada ide na  pregled  kod  ljekara,  kada  se  nalazi  sa  svojim  prijateljima  na  javnom mjestu ili kada želi da se socijalizira u javnosti. Dakle, ona prihvata da ne nosi nikab uvijek na javnim mjestima, ali želi da ga može nositi po svom izboru, u ovisnosti o svojim duhovnim osjećanjima. Tako je bilo trenutaka (na  primjer,  za  vrijeme  vjerskih  događaja  kao  što  je  ramazan)  kada  je smatrala  da  ga  treba  nositi  u  javnosti  da  bi  izrazila  svoje  vjersko,  lično  i kulturološko  uvjerenje.  Njen  cilj  nije  da  izazove  neugodnost  kod  drugih, nego da osjeća unutarnji mir.
Podnositeljica predstavke  je  precizirala  da  ne  traži  da  može  nositi nikab kada se nađe u situaciji sigurnosnih provjera, u banci, na aerodromu, te  da  pristaje  da  pokaže  lice  kada  se  to  traži  od  nje  u  svrhu  potrebnih identifikacionih provjera.
Od 11.  aprila  2011.  godine,  kao  datuma  stupanja  na  snagu  Zakona broj 2010-1192 od 11. oktobra 2010. godine na cijeloj teritoriji Francuske, svakoj osobi je zabranjeno da skriva svoje lice na javnim mjestima.
(...)

PRAVO

(...)

 IV. NAVODNA POVREDA    ČLANOVA    8,    9.    I    10. KONVENCIJE, NEOVISNO I U VEZI SA ČLANOM 14.

Podnositeljica predstavke se žali iz istih razloga na povredu prava na poštivanje njenog  privatnog  života,  prava  na  slobodu  ispoljavanja  svoje vjere  ili  uvjerenja  i  prava  na  slobodu  izražavanja,  te  na  diskriminaciju  u okviru  ostvarivanja  tih  prava.  Ona  se  pozvala  na  članove  8,  9.  i  10. Konvencije, neovisno i u vezi sa članom 14. Ta prva tri člana glase:
Član 8.

“1.  Svako  ima  pravo  na  poštivanje  svog  privatnog  i  porodičnog  života,  doma  i prepiske.

2. Javna vlast  se  ne  miješa  u  vršenje  ovog  prava,  osim  ako  je  takvo  miješanje predviđeno zakonom i ako je to neophodna mjera u demokratskom društvu u interesu nacionalne  sigurnosti,  javne  sigurnosti,  ekonomske  dobrobiti  zemlje,  sprječavanja nereda  ili  sprječavanja  zločina,  zaštite  zdravlja  i  morala  ili  zaštite  prava  i  sloboda drugih.”

Član 9.

“1.  Svako ima pravo na slobodu misli, savjesti i vjere: ovo pravo uključuje slobodu da  promjeni  vjeru  ili  uvjerenje  i  slobodu,  sam  ili  zajedno  sa  drugima  i  javno  ili privatno,   da   manifestira   svoju   vjeru   ili   uvjerenje,   obredom,   propovijedanjem   i vršenjem vjerskih dužnosti i rituala..

2. Sloboda manifestiranja svoje vjere ili svojih uvjerenja će podlijegati samo onim ograničenjima predviđenim zakonom i koja su neophodna u demokratskom društvu u interesu javne sigurnosti, zaštite javnog poretka, zdravlja ili morala ili zaštite prava i sloboda drugih.”

Član 10.

“1.  Svako ima pravo na slobodu izražavanja. Ovo pravo uključuje slobodu mišljenja i slobodu primanja i prenošenja informacija i ideja, bez miješanja javne vlasti i bez obzira  na  granice.  Ovaj  član  ne  sprječava  države  da  zahtijevaju  dozvole  za  rad  od radio, televizijskih i filmskih kompanija.

2. Ostvarivanje ovih  sloboda,  budući  da  uključuje  obaveze  i  odgovornosti,  može podlijegati    takvim    formalnostima,    uvjetima,    ograničenjima     ili    sankcijama predviđenim   zakonom   i   koje   neophodne   u   demokratskom   društvu   u   interesu nacionalne sigurnosti, teritorijalnog integriteta ili javne sigurnosti, sprječavanja nereda ili  zločina,  zaštite  zdravlja  i  morala,  ugleda  ili  prava  drugih,  sprječavanja  širenja povjerljivih informacija ili u interesu očuvanja autoriteta i nepristrasnosti sudstva.”

(...)

A. Meritum

1. Argumenti stranaka u postupku

(a)  Podnositeljica predstavke

Podnositeljica predstavke  je  navela  da  je  rođena  u  Pakistanu  te  da njena porodica pripada sunitskoj kulturnoj tradiciji u kojoj je uobičajeno i uljudno da žena u javnosti nosi veo koji prekriva lice. Ona je istakla da je došlo  do  ozbiljnog  miješanja  u  ostvarivanje  njenih  prava  zagarantiranih članom 9, budući da joj zakon od 11. oktobra 2010. godine, kojim se nastoji zabraniti  muslimankama  da  na  javnim  mjestima  nose  veo  koji  prekriva cijelo lice, onemogućava da ispoljava svoju vjeru, da živi u skladu s njom i da se u javnosti pridržava vjere. Ona je dodala da je miješanje “propisano zakonom”,  ali  da  ne  slijedi  ni  jedan  od  legitimnih  ciljeva  nabrojanih  u drugom stavu te odredbe, te nije “neophodno u demokratskom društvu”.
Podnositeljica predstavke smatra prije svega da se ne može reći da je legitiman cilj tog miješanja “javna bezbjednost” jer mjera nije namijenjena da odgovori na konkretna pitanja bezbjednosti na mjestima visokog rizika, kao što su aerodromi, nego opća zabrana koja se primjenjuje na skoro sva javna mjesta.  U  vezi  s  argumentom  koji  je  istakla  Vlada  da  je  njen  cilj osiguranje  poštivanje  minimuma  zahtjeva  života  u  društvu,  budući  da  je recirpočno     izlaganje     lica     fundamentalno     u     francuskom     društvu, podnositeljica  predstavke  je  istakla  da  ona  zanemaruje  prakse  kultura manjina  koje  ne  dijele  nužno  tu  filozofiju  te  činjenicu  da  postoje  oblici komunikacije  koji  nisu  vizuelni,  te  da  u  svakom  slučaju  nema  veze  s nametanjem  krivičnih  sankcija  kako  bi  se  spriječilo  prekrivanje  lice  u javnosti. Osim toga, ona je istakla da je tvrdnja Vlade, da je pokrivanje lica žena  inkompatibilno  s  principom  jednakosti  polova,  simplistička.  Ona  je istakla   da   nošenje   vela,   prema   poznatom   feminističkom   stavu,   često označava emancipaciju žena, sopstvenu afirmaciju i učešće u društvu, te da se  ne  radi,  kada  je  ona  u  pitanju,  o  ugađanju  muškarcima,  nego  sebi  i  o povinovanju  svojoj  savjesti.  Ona  je  dalje  istakla  da  se  ne  može  tvrditi  da nošenje  vela  dotičnim  ženama  uskraćuje  pravo  da  postoje  kao  osobe  u javnosti   budući   da   se   u   većini   slučajeva   on   nosi   dobrovoljno   i   bez prozelitističkih motiva. Ona je dodala da ostale države članice sa značajnom muslimanskom populacijom ne zabranjuju nošenje vela koje prekriva cijelo lice na javnom mjestima. Ona je također istakla da smatra ironičnim da se apstraktna ideja o jednkosti polova može kositi sa duboko ličnim izborom žena  koje  su  odlučile  da  nose  veo,  te  je  istakla  da  nametanje  sankcija pogoršava nejednakost protiv koje se bori. Konačno, ona smatra da Vlada, pri tvrdnji da zabrana ima legitiman cilj “poštivanja ljudskog dostojanstva”, opravdava   mjeru   apstratknom   pretpostavkom   koja   je   zasnovana   na stereotipnoj i šovinističkoj logici, da su žene koje nose veo “izbrisane”.
Pod poglavnjem “neophodnost”, podnositeljica predstavke je istakla da je istinski slobodno društvo ono koje može prihvatiti veliku raznolikost uvjerenja, ukusa, aktivnosti, običaja, pravila ponašanja, te da nije na državi da određuje ispravnost vjerskih uvjerenja. Prema njenom mišljenju, zabrana nošenja vela koji prekriva cijelo lice u javnosti i rizik od krivične sankcije šalju sektašku poruku i obeshrabruju dotične žene da se socijaliziraju. Ona je istakla  da  je  Komitet  za  ljudska  prava,  u  svom  Generalnom  komentaru broj  28,  istakao  da  propisivanje  odjeće  koju  žene  mogu  nositi  u  javnosti može  dovesti  do  kršenja  principa  jednakosti  prava  žena  i  muškaraca,  a  u svojoj odluci Raihon Hudoyberganova protiv Uzbekistana (citirana gore) je istakao da sloboda ispoljavanja vjere obuhvata pravo da se nosi odjeća koja je u skladu s vjerom ili religijom pojedinca. Ona je dalje istakla da je tačno da je zakon od 11. oktobra 2010. godine donesen skoro jednoglasno, ali da su  navedeni  predmeti  Dudgeon,  Norris  i  Modinos  pokazali  da  neka  mjera može   imati   široku   političku   podršku,   a   da   ipak   nije   “neophodna   u demokratskom društvu”. Osim toga, pretpostavljajući čak da su ciljevi koji su se nastojali postići legitimni,  osporena  zabrana  ne  može  ispuniti  taj  uvjet  ako  se  oni  mogu postići manje restriktivnim sredstvima. Dakle, da bi se odgovorilo na pitanja u vezi s javnom bezbjednošću, dovoljno bi bilo primijeniti mjere provjera identiteta na lokacijama visokog rizika, kao u situacijama koje je ispitao Sud u  predmetima  Phull  protiv  Francuske  ((odluka),  broj  35753/03,  ECHR2005-I) i El Morsli protiv Francuske ((odluka), broj 15585/06, od 4. marta 2008).  U  pogledu  cilja  garantiranja  poštivanja  ljudskog  dostojanstva,  još uvijek je potrebno odmjeriti konkurentne interese: one članova javnosti koji ne   odobravaju   nošenje   vela;   i   one   predmetnih   žena   koje   su,   poput podnositeljice  predstavke,  prisiljene  da  biraju  između  djelovanja  na  način koji je suprotan njihovim uvjerenjima, ostajući kući ili kršeći zakon. Prava ovih   posljednjih   su   mnogo   ozbiljnije   ugrožena   od   ovih   prvih.   Prema mišljenju podnositeljice predstavke, smatrati, kao što to tvrdi Vlada, da je potrebno inkriminirati ne samo činjenicu prisiljavanja druge osobe da nosi veo nego i činjenicu dobrovoljnog nošenja vela, uz obrazloženje da bi žene mogle oklijevati da otkriju one koji ih prisiljavaju na to i da prisila može po prirodi biti rasprostranjena, bi značilo zanemarivanje položaja ili motivacije žena  koje  su  odabrale  da  pokriju  svoje  lice  te,  prema  tome,  isključivanje ispitivanja proporcionalnosti. Takav odnos nije samo paternalisitčki nego i odražava  namjeru  da  se  kazne  same  žene  koje  bi  trebale  biti  zaštićene  od patrijarhalnog  pritiska.  Konačno,  podnositeljica  predstavke  smatra  da  je irelevantan   komentar   Vlade   da   sloboda   odijevanja   prema   sopstvenim željama ostaje veoma široka u Francuskoj, te da se zabrana ne primjenjuje na  mjesta  bogosluženja  koja  su  otvorena  za  javnost,  te  je  istakla  da  njena uvjerenja  upravno  iziskuju  od  nje  da  pokrije  svoje  lice  te  da  bi  trebalo omogućiti   da   se   vjera   ispoljava   u   javnosti,   ne   samo   na   mjestima bogosluženja.
Prema podnositeljici   predstavke,   činjenica   da   je   zakon   od   11. oktobra 2010. godine onemogućio da u javnosti nosi veo koji prekriva cijelo lice  također  krši  njeno  pravo  na  poštivanje  privatnog  života,  koje  je zaštićeno  članom  8.  Konvencije.  Njen  privatni  život  je  ugrožen  iz  tri razloga. Prvo, zbog toga što je mogućnost da nosi veo koji prekriva cijelo lice  važan  dio  njenog  društvenog  i  kulturnog  identiteta.  Drugo,  zbog  toga što, kao što je istakao Sud u svojoj presudi Von Hannover protiv Njemačke (broj 59320/00, st. 50 i 69, ECHR 2004-VI),  postoji zona međudjelovanja između  neke  osobe  sa  drugima,  čak  i  u  javnom  kontekstu,  što  može  biti obuhvaćeno opsegom privatnog života, a zaštita privatnog života na osnovu člana 8. se proteže van privatnog porodičnog kruga te uključuje i društvenu dimenziju.Treći razlog je da bi se ona, ako izađe iz svoje kuće noseći veo koji   prekriva   cijelo   lice,   suočila   s   netrpeljivošću,   te   bi   izložila   sebe krivičnim sankcijama. Prema tome, budući da je obavezna da ga skine kada ide napolje te ga može nositi samo kod kuće, “kao da je zatvorenik”, ona je prisiljena da usvoji “ličnost Jekyll i Hyde”.Dalj e, pozivajući se u osnovi na svoja zapažanja o članu 9. Konvencije, podnositeljica  predstavke  je  istakla  da  miješanje  ne  slijedi  bilo  koji  od legitimnih  ciljeva  nabrojanih  u  drugom  stavu  člana  8  Konvencije.  Ona  je dodala  da  se  osporeno  miješanje,  pretpostavljajući  čak  da  se  jedan  od  tih ciljeva  može  prihvatiti,  ne  može  smatrati  neophodnim  u  demokratskom društvu, naročito zbog toga što su zahtjevi iz drugog stava člana 8, u tom pogledu, striktniji od onih iz drugog stava člana 9.
Podnositeljica predstavke je dalje istakla da zabrana nošenja odjeće namijenjene da prikrije lice u javnosti, što se nesumnjivo odnosi na burku, stvara diskriminaciju  koja  krši  član  14.  na  osnovu  pola,  vjeroispovijesti  i etničkog  porijekla  na  štetu  muslimanki  koje,  poput  nje,  nose  veo  koji prekriva cijelo lice. Prema njenom mišljenju, to je indirektna diskriminacija između  žena  muslimanki  čija  uvjerenja  iziskuju  od  njih  da  nose  veo  koji prekirva  cijelo  lice  i  ostalih  muslimanki,  te  između  njih  i  muškaraca muslimana.  Izuzetak  koji  predviđa  zakon,  prema  kojem  se  zabrana  ne primjenjuje  ako  se  odjeća  nosi  u  kontekstu  “praznika,  umjetničkih  ili tradicionalnih     događaja”,     je     također,     prema     njenom     mišljenju, diskriminatoran, jer favorizira kršćansku većinu: on omogućava kršćanima da u javnosti nose odjeću koja prekriva njihovo lice u kontekstu kršćanskih praznika i proslava (katoličke procesije, karnevali i rituali, kao što je Djed Mraz), dok muslimanske žene koje žele u javnosti nositi veo koji prekriva cijelo lice i dalje imaju zabranu za vrijeme ramazana.
(b)  Vlada

Vlada je  priznala  da  se  zabrana  koja  je  uvedena  zakonom  od  11. oktobra  2010.  godine,  iako  formulirana  na  općenit  način,  može  smatrati “ograničenjem”  slobode  ispoljavanja  vjere  ili  uvjerenja  u  smislu  člana  9. stav 2. Konvencije. Međutim, ona je istakla da ograničenje slijedi legitimne ciljeve  te  da  je  neophodno,  u  demokratskom  društvu,  da  bi  se  postigli  ti ciljevi.
Prema mišljenju  Vlade,  prvi  od  tih  ciljeva  je  osiguranje  “javne bezbjednosti”.  Zabrana  zadovoljava  potrebu  da  se  identificiraju  pojedinci kako bi se spriječila opasnost po bezbjednost osoba i imovine, te kako bi se borilo protiv prevara u vezi s identitetom. Drugi od tih ciljeva se odnosi na “zaštitu  prava  i  sloboda  drugih”  osiguravanjem  “poštivanja  minimuma određenih   vrijednosti   otvorenog   i   demokratskog   društva”.   Vlada   je spomenula   tri   vrijednosti   u   tom   pogledu.   Prva,   poštivanje   minimuma zahtjeva života u društvu. Prema mišljenju Vlade, lice igra značajnu ulogu u ljudskom  međudjelovanju:  lice,  više  nego  drugi  dijelovi  tijela,  izražava postojanje  pojedinca  kao  jedinstvene  osobe,  te  odražava  ljudskost  koja  se dijeli sa sagovornikom u isto vrijeme kao i različitost. Dejstvo prikrivanja lica   na   javnim   mjestima   predstavlja   prekidanje   društvene   veze   te ispoljavanje    odbijanja    principa    “zajedničkog    življenja”    (le    “vivre ensemble”).  Vlada  je  dalje  istakla  da  je  cilj  zabrane  zaštita  jednakosti između  muškaraca  i  žena,  jer  stav  da  žene,  samo  zbog  toga  što  su  žene, moraju prikrivati lice na javnim mjestima dovodi do uskraćivanja njihovog prava da postoje kao pojedinci i rezerviranja izražavanja individualnosti na privatni porodični prostor ili isključivo na ženski prostor. Konačno, radi se o poštivanju ljudskog dostojanstva, budući da su žene koje nose takvu odjeću, prema tome, “izbrisane” sa javnog prostora. Dakle, prema mišljenju Vlade, bilo  da  se  takvo  “brisanje”  želi  ili  se  podnosi,  ono  nužno  predstavlja dehumaniziranje,  te  teško  da  se  može  smatrati  da  je  u  skladu  s  ljudskim dostojanstvom. U   vezi   s   pitanjem   rodne   jednakosti,   Vlada   je   izrazila   iznenađenje izjavama  podnositeljice  predstavke  da  praksa  nošenja  vela  koji  prekriva cijelo lice često označava emancipaciju žene, afirmaciju sebe i učeštvovanje u  društvu,  te  se  nije  složila  s  krajnje  pozitivnom  prezentacijom  te  prakse, koju   ona   i   nevladine   organizacije-umješači   ističu.   Vlada   je   predočila izvještaje o istraživanju koje su predočila dva lica-umješača, pokazujući da su  žene  koje  nose  ili  su  nosile  veo  koji  prekriva  cijelo  lice  činile  to dobrovoljno, a da su one koje su odustale od te prakse to uglavnom činile zbog  javne  netrpeljivosti.  Međutim,  Vlada  je  istakla  da  su  ta  istraživanja zasnovana  na  samo  malom  broju  žena  (dvadeset  sedam  u  jednom  slučaju, trideset  dvije  u  drugom  slučaju)  koje  su  izabrane  prema  metodi  “grudve”. Taj metod nije jako pouzdan budući da je usmjeren prema nekoliko osoba koje odgovaraju predmetu istraživanja, a potom, putem njih, identificiranju većeg broj osoba koje generalno imaju ista stanovišta. Vlada je zaključila  da su  predmetni  izvještaji  predočili  samo  djelomičan  pregled  stvarnosti  te  da njihova naučna pouzdanost mora biti predmet opreznosti. 
U pogledu  neophodnosti  i  proporcionalnosti  ograničenja,  Vlada  je istakla da su i Nacionalna skupština i Senat jednoglasno (manje jedan glas) usvoijili  zakon  od  11.  oktobra  2010.  godine,  nakon  velike  demokratske debate  koja  je  uključivala  civilno  društvo.  Ona  je  istakla  da  je  predmetna zabrana krajnje ograničena u pogledu predmeta jer je samo prikrivanje lica zabranjeno, bez obzira na motiv, te da svako ostaje slobodan, uz to jedino ograničenje, da nosi odjeću koja izražava vjerska uvjerenja u javnosti. Vlada je  dodala  da  je  taj  zakon  potreban  za  odbranu  principa  koji  su  bili  motiv njegovog   usvajanja.   Ona   je   istakla   u   tom   pogledu   da   ograničenje sankcioniranja samo na one koji prisiljavaju druge da pokrivaju svoje lice ne bi bilo dovoljno djelotvorno budući da bi dotične žene mogle oklijevati da to prijave te bi prisila mogla uvijek biti raširena. Vlada je dalje istakla da je  Sud  dodijelio  široko  polje  procjene  u  pogledu  uspostavljanja  ravnoteže između konkurentnih privatnih i javnih interesa ili u slučaju kada je privatni interest  u  sukobu  s  ostalim  pravima  koje  garantira  Konvencija  (ona  se pozvala   na   presudu   Evans   protiv   Ujedinjenog   Kraljevstva   [VV],   broj 6339/05,  stav  77,  ECHR  2007-I).  Vlada  je  dalje  istakla  da  su  propisane sankcije blage – obična novčana kazna od 150 EUR ili kurs o državljanstvu. Ona je istakla da su Ustavno vijeće i Kasacijski sud priznali “neopodnost” tog zakona.
U vezi sa članom 8. Konvencije, Vlada je istakla da nije ubijeđena da se  ta  odredba  primjenjuje  budući  da  se  zabrana  nošenja  odjeće  koja pokriva lice odnosi samo na javna mjesta te se ne može smatrati da se radi o fizičkom  integritetu  ili  privatnosti  osobe.  Ističući  da  se  u  svakom  slučaju argumenti  podnositeljice  predstavke  više  odnose  na  njenu  slobodu  da manifestira  svoja  uvjerenja  ili  vjeru  te,  prema  tome,  na  član  9,  ona  se pozvala   na   argumente   koje   je   iznijela   pod   tim   poglavljem   u   vezi   s opravdanjem za miješanje i njegovu proporcionalnost.
Konačno, Vlada je istakla da je podnositeljica predstavke “u naročito lošem položaju da se smatra žrtvom diskriminacije na osnovu pola” budući da je   jedan   od   osnovnih   ciljeva   osporenog   zakona   borba   protiv diskriminacije  tog  tipa,  koja  briše  žene  iz  javnog  prostora  putem  nošenja vela koji prekriva cijelo lice. Prema njenom mišljenju, tvrdnja da je zakon zasnovan  na  stereotipu,  prema  kojem  su  muslimanske  žene  potčinjene,  je neosnovana i karikaturalna: prvo, zbog toga što se zakon ne odnosi na žene muslimanke;  i  drugo,  zbog  toga  što  teško  da  se  može  smatrati  da  je društveno    brisanje    koje    se    ispoljava    nošenjem    burke    ili    nikaba “kompatibilno   s   afirmacijom   društvenog   postojanja”.   Prema   mišljenju Vlade,  iz  člana  14.  Konvencije  nije  moguće  izvesti  pravo  da  samog  sebe staviš  u  situaciju  diskriminacije.  U  vezi  s  argumentom  da  bi  jedno  od dejstava zakona bio odvraćanje dotičnih žena od odlaska na javna mjesta te njihovo ograničavanje na dom, on je naročito bezvrijedan u ovom predmetu budući   da   podnositeljica   predstavke   tvrdi   da   tu   odjeću   nosi   samo dobrovoljno i povremeno. Vlada je dodala da predmetni zakon ne stvara ni nikakvu diskriminaciju protiv  žena  muslimanki.  Ona  je  istakla  u  tom  pogledu  da  se  nošenje  vela koji  prekriva  cijelo  lice  prakticira  od  nedavno,  da  je  ta  praksa  sasvim neuobičajena   u   Francuskoj   te   da   su   važne   muslimanske   ličnosti   nju kritizirale  više  puta.  Ona  je  istakla  da  se  zabrana  zapravo  primjenjuje  bez obzira da li je razlog za prokrivanje lica vjerske prirode ili nije i bez obzira na pol osobe. Konačno, ona je istakla da se činjenica, da neke osobe koje žele  usvojiti  ponašanje  koje  opravdavaju  svojim  uvjerenjima,  bilo  da  su religijski  prirode  ili  ne,  spriječene  da  to  čine  zbog  zabrane  koju  nameće zakon,  ne  može  smatrati  diskriminacijom  jer  je  zabrana  zasnovana  na razumnom  osnovu  te  je  proporcionalna  cilju  koji  se  slijedi.  U  vezi  s  tim pitanjem, ona se pozvala na svoje prethodne argumente.
2. Argumenti trećeg lica-umješača

(a)  Belgijska vlada

Vlada-umješač je  istakla  da  Kuran  ne  iziskuje  nošenje  vela  koji prekirva cijelo lice, nego je to običaj manjine s Arapskog poluotoka.
Ona je  dalje  istakla  da  je  zakon  koji  zabranjuje  nošenje  bilo  koje “odjeće  koja  u  potpunosti  ili  u  glavnom  prikriva  lice”  donesen  u  Beligiji 2011.godine te  da  je  stupio  na  snagu  23.  jula  2011.  godine.  Ona  je precizirala  da  je  Ustavni  sud  Belgije,  presudom  od  6.  decembra  2012. godine, odbio dva ustavna zahtjeva podnesena protiv njega, uz obrazloženje – uz izuzetak mjesta bogosluženja – da nošenje takve odjeće pokreće pitanje bezbjednosti,  predstavlja  prepreku  ostvarivanju  prava  žena  na  jednakost  i dostojanstvo    te,    fundamentalnije,    ugrožava    samu    suštinu    principa zajedničkog  življenja.  Ona  je  zauzela  stanovište  da  niko  ne  može  sebi pripisivati,  na  osnovu  individulane  ili  vjerske  slobode,  vlast  da  odlučuje kada i u kojim okolnostima prihvata da otkrije svoj lice na javnom mjestu. Ocjena  zahtjeva  javne  bezbjednosti  je  nužno  pitanje  koje  moraju  ocijeniti javne vlasti. Ona je dalje istakla da su obje stranke pokrenule pitanje prava žena na jednakost i dostojanstvo te je priznala da nošenje vela koji prekriva cijelo lice nije nužno izraz potčinjavanja muškarcu. Međutim, ona je istakla da pravo na izoliranje ima svoje granice, da su pravila u vezi s oblačenjem koja vladaju u našim društvima proizvod društvenog konsenzusa te rezultat uravnoteženog    kompromisa    između    individulane    slobode    i    pravila međudjelovanja u društvu, te da osobe koje nose odjeću koja prekriva lice daju drugima signal da ne žele učestvovati na aktivan način u društvu, te su zbog  toga  dehumanizirane.  Prema  njenom  mišljenju,  jedna  od  vrijednosti koja   formira   osnov   na   kojem   funkcionira   demokratsko   društvo   je mogućnost da pojedinci učestvuju u aktivnoj razmjeni.
Vlada-umješač je istakla da je belgijski zakonodavac težio branjenju modela društva u kojem pojedinac ima prioritet nad bilo kojim filozofskim, kulturnim ili vjerskim sklonostima s ciljem ohrabrivanja pune integracije i omogućavanja građanima da dijele zajedničko nasljeđe osnovnih vrijednosti kao što je demokratija, rodna jednakost i odvajanje Crkve od države. Ona se pozvala na presudu Ustavnog suda Belgije u kojoj je zaključeno da, dok je posljedica prikrivanja lica onemogućavanje svake mogućnosti individualizacije putem lica, čak i ako je ta individualizacija osnovni uvjet povezan  sa  suštinom  te  osobe,  zabrana  nošenja  odjeće  koja  skriva  lice  na mjestima koja su dostupna javnosti, čak i ako je to izraz vjerskog uvjerenja, zadovoljava  prijeku  društvenu  potrebu  u  demokratskom  društvu.  Ona  je dodala da se belgijski zakonodavac opredijelio za najblažu krivičnu sankciju (novčanu  kaznu)  te  istakao  –  pozivajući  se  ponovo  na  presudu  Ustavnog suda – da ako neke žene ostaju kod kuće da ne bi izašle neotkrivenog lica, to je  rezultat  njihovog  izbora,  a  ne  nezakonite  prisile  koja  im  je  nametnuta zakonom. Konačno, ona je izrazila mišljenje da francuski i belgijski zakoni nisu diskriminatorni budući da se ne odnose specifično na veo koji prekriva cijelo lice te se primjenjuju na svaku osobu koja nosi odjeću koja prikriva lice u javnosti, bilo da je muškaac ili žena, te neovisno o tome da li se radi o vjerskom ili nekom drugom razlogu.
(b)  Nevladina organizacija Amnesty International

Treće lice-umješač  je  istaklo  da  je  pravo  na  nošenje  odjeće  s vjerskim  konotacijama  zaštićeno  Međunarodnim  paktom  o  građanskim  i političkim    pravima    u    smislu    prava    na    slobodu    misli,    savjesti    i vjeroispovijesti i prava na slobodu izražavanja. Ta organizacija je istakla da taj pakt propisuje ograničenja slična onima iz članova 9. i 10. Konvencije te da javno međunarodno pravo iziskuje da se odredbe oba instrumenta tumače na  sličan  način.  Orgnizacija  je  zbog  toga  pozvala  Sud  da  uzme  u  obzir generalne komentare br. 22, 27. i 34. Komiteta za ljudska prava te njegovu jurisprudenciju (...).
Treće lice-umješač   je   dodalo   da   pravo   na   nediskriminaciju garantiraju  svi  međunarodni  i  regionalni  instrumenti  za  zaštitu  ljudskih prava, da se nameće homogeno tumačenje u tom pogledu i da države, prema Međunarodnom  paktu  o  građanskim  i  političkom  pravima  i  Konvenciji  o eliminaciji svih oblika diskriminacije protiv žena (CEDAW), imaju obavezu da poduzmu sve djelotvorne mjere kako bi okončale diskriminatorne prakse. Treće  lice-umješač  se  dalje  pozvalo  na  generalne  komentare  br.  22  i  28. Komiteta   za   ljudska   prava.   Ono   je   istaklo   da   je   rizik   od   ukrštene diskriminacije:  žene  mogu  doživjeti  specifičan  oblik  diskriminacije  usljed kombinovanja  faktora  pola  i  drugih  faktora  kao  što  je  religija  te  takva diskriminacija  može  biti  izražena  naročito  u  obliku  stvaranja  stereoptipa podgrupa žena. Ono je također istaklo da ograničenje koje je nametnuto u vezi  s  nošenjem  marame  ili  vela  može  ugroziti  pravo  na  rad,  pravo  na obrazovanje i pravo na jednakost pred zakonom, te može doprinijeti djelima uznemiravanja i nasilja.
Prema mišljenju  trećeg  lica-umješača,  pretpostavljati  da  žene  koje nose  određene  tipve  odjeće  to  čine  jer  su  prisiljene  na  to  predstavlja stereotip zasnovan na polu i religiji; okončanje diskriminacije bi iziskivalo pristup koji je više iznijansiran.
(c)  Nevladina organizacija ČLAN 19

Treće lice-umješač je istaklo da je nošenje vjerske odjeće ili simbola obuhvaćeno pravom na  slobodu  izražavanja  i  pravom  na  slobodu  vjere  i misli. Ono se također pozvalo na Generalni komentar broj 28 Komiteta za ljudska prava. Treće lice-umješač se nadalje pozvalo na odluku Komiteta u predmetu  Hudoyberganova  protiv  Uzbekistana  (citirana  gore)  u  kojoj  je zaključeno da sloboda ispoljavanja vjere obuhvata pravo na nošenje odjeće u javnosti koja se smatra sukladnom s vjerom ili religijom pojedinca, te bi sprečavanje  pojedinca  da  nosi  svoju  vjersku  odjeću  moglo  predstavljati kršenje člana 18. Međunarodnog pakta o građanskim i političkim pravima. Ta  nevladina  organizacija  se  pozvala  i  na  Generalni  komentar  broj  34 Komiteta o slobodi mišljenja i izražavanja. Dalje je dodala da je specijalna izvjestiteljica   Ujedinjenih   nacija   o   slobodu   vjeri   i   uvjerenja,   u   svom izvještaju   iz   2006.   godine,   predložila   niz   smjernica   za   razmatranje neophodnosti   i   proporcionalnosti   ograničenja   nošenja   vjerske   odjeće   i simbola, te je preporučila da administracija ili sudstvo odgovore na sljedeća pitanja prilikom prosuđivanja: da li je predmetno ograničenje odgovarajuće, imajući  u  vidu  legitiman  interes  koji  se  njim  nastoji  zaštititi,  da  li  je  ono najmanje  restriktivno,  da  li  je  uključilo  uspostavljanje  ravnoteže  između konkurentnih   interesa,   da   li   je   po   prirodi   takvo   da   stimulira   vjersku netoleranciju  i  da  li  se  njim  izbjegava  stigmatiziranje  određene  vjerske zajednice?
Treće lice-umješač   je   istaklo   da,   kao   što   je   istakla   specijalna izvjestiteljica  o  slobodi  vjere  i  uvjerenja  u  svom  međuizvještaju  iz  2011. godine, zabrana diskriminacije zasnovane na polu se čestvo navodi u korist zabrane nošenja vela koji prekriva cijelo lice, dok bi takve zabrane mogle voditi ukrštenim diskriminacijama protiv muslimanskih žena. Prema trećem licu-umješaču,  to  bi  moglo  biti  kontraproduktivo  jer  bi  moglo  vidoti  ka zatvaranju  dotičnih  žena  kući  te  njihovom  isključivanju  iz  javnog  života  i marginalizaciji,  te  bi  moglo  izložiti  muslimanske  žene  fizičkom  nasilju  i verbalnim napadima. Ono je dalje naznačilo da je Parlamentarna skupština Vijeća  Evrope  nedavno  naročito  preporučila  da  se  države  članice  ne  bi trebale  opredjeljivati  za  generalnu  zabranu  nošenja  u  javnosti  vela  koji prekriva cijelo lice.
Prema trećem  licu-umješaču,  međunarodni  standardi  o  pravu  na slobodu  izražavanja,  slobodu  mišljenja  i  vjere,  i  na  jednako  postupanje  i nediskriminaciju   ne   omogućavaju   generalne   zabrane   pokrivanja   lica   u javnosti.
(d)  Centar za ljudska prava Univerziteta u Gentu

Treće lice-umješač je istaklo da su francuski i belgijski zakoni koji zabranjuju prikrivanje  lica  u  javnosti  doneseni  na  osnovu  pretpostavke  da većina žena koje nose veo koji prekriva cijelo lice radi to pod prisilom te izražavaju  volju  da  ne  žele  da  imaju  međudjelovanje  s  drugim  članovima društva, te predstavljaju prijetnju javnoj bezbjednosti. Treće lice-umješač se pozvalo na istraživanje koje je provedeno u Beligiji među dvadeset sedam žena  koje  nose  ili  su  nosile  veo  koji  prekriva  cijelo  lice  (vidi,  E.  Brems, Y. Janssens,  K. Lecoyer,  S.  Ouald  Chaib  i  V.  Vandersteen,  Wearing  the Face  Veil  in  Belgium:  Views  and  Experiences  of  27  Women  Living  in Belgium  Concerning  the  Islamic  Full  Face  Veil  and  the  Belgian  Ban  on Face  Covering),  te  na  istraživanja  koje  su  u  Francuskoj  provele  fondacije Open  Society  (vidi,  stav  104.  dole)  te  u  Nizozemskoj  profesor  A.  Moors, koja pokazuju da je ta pretpostavka pogrešna.
Prema trećem licu-umješaču, to istraživanje pokazuje da zabrana ne omogućava postizanje  njenih  ciljeva:  dotične  žene  izbjegavaju  izlaženje napolje,  što  ih  izolira  i  djeluje  negativno  na  njihov  društveni  život  i samostalnost,  te  ohrabruje  napade  na  njih.  Osim  toga,  treće  lice-umješač smatra da je zabrana disproporcionalna jer je javni prostor definiran veoma široko,   da   se   problemi   u   vezi   s   javnom   bezbjednošću   mogu   riješiti obavezom identificiranja pokazivanjem lica te da postoje brojni modaliteti komunikacije u modernom društvu koji ne iziskuju da svaka osoba vidi lice druge osobe.
Prema mišljenju trećeg lica-umješača, pored činjenice da predstavlja disproporcionalno miješnje  u  slobodu  vjere,  zabrana  stvara  indirektnu  i ukrštenu   diskriminaciju   na   osnovu   vjere   i   pola,   stvara   stereotipe   i zanemaruje  činjenicu  da  pokrivene  žene  predstavljaju  ranjivu  manjinsku grupu koja iziskuje posebnu pažnju.
Konačo, treće lice-umješač je ispitalo ovaj predmet u svjetlu porasta islamofobije u  više  evropskih  zemalja.  Ono  je  zauzelo  stanovište  da  su usvajanje i provođenje opće zabrane pokrivanja lica u javnosti utoliko više štetniji  jer  su  popraćeni  političkom  retorikom  koja  se  precizno  odnosi  na žene koje nose islamski veo koji pokriva lice, što jača negativne stereotipe i islamofobiju.
(e)  Nevladina organizacija Liberty

Ovaj umješač  je  istakao  da  je  cilj  zakona  od  11.  oktobra  2010. godine, iako je on formuliran na neutralan način, da zabrani nošenje burke, da  se  on  primjenjuje  na  sva  javna  mjesta  te  da  se  predmetne  žene  nalaze pred  teškim  izborom  da  li  da  ostanu  kod  kuće  ili  da  skinu  svoj  veo.  Ta nevladina  organizacija  je  istakla  da  je  Konvencija  proizvod  okrutnosti  II svjetskog  rata,  da  su  užasi  koji  su  počinjeni  protiv  Jevreja  motivirali uključivanje prava na slobodu vjere u spisak osnovnih prava i da su se od tada   desili   drugi   zločini   protiv   čovječnosti   koji   su   počinjeni,   barem djelomično,  iz  vjerskih  razloga.  Ta  nevladina  organizacija  je  dodala  da postoji uska veza između religije i rase.
Treće lice-umješač je dalje naglasilo da opća pravila koja propisuju odjeću koju nose žene u javnosti mogu biti u suprotnosti ne samo sa velikim brojem osnovnih    prava    nego    i    sa    međunardonim    i    regionalnim instrumentima,   kao   što   su   Okvirna   konevncija   za   zaštitu   nacionalnih manjina. U pogledu Konvencije, treće lice-umješač smatra da se članovi 8, 9,  10.  i  14.  primjenjuju  u  ovom  predmetu.  Ono  je  istaklo  da  tri  elementa koja su naznačena u obrazloženju nacrta zakona opravdavajući zabranu nisu bila  ubjedljiva.  Ono  je  dalje  naznačilo  da  zabrana  i  debata  u  vezi  s  tim pitanjem  doprinose  stigmatizaciji  muslimana  i  ohrabruju  rasistički  odnos prema njima.
Ta organizacija  je  zaključila  da,  dok  naročito  brojne  feministice smatraju  da  veo  koji  prekriva  cijelo  lice  ponižava  žene,  ugrožava  njihovo dostojanstvo te da je izraz patrijarhata, druge ga smatraju simbolom svoje vjere.   Prema   toj   organizaciji,   te   kontroverze   ne   mogu   biti   riješene obavezivanjem  žena,  koje  osjećaju  obavezu  da  to  nose,  da  ostaju  kući,  iz straha od sankcija. To ne doprinosi oslobađanju žena te će najvjerovatnije ohrabriti islamofobiju.
(f)  Nevladina organizacija Open Society Justice Initiative

Treće lice  umješač  je  istaklo  da  je  zabrana  nošenja  vela  koji prekriva  cijelo  lice  kritizirana  u  okviru  Vijeća  Evrope,  te  da  su  samo Francuska  i  Belgija  usvojile  takve  opće  mjere.  Ono  je  istaklo  da  uprkos činjenici da su francuski i belgijski zakoni neutralni kada je u pitanju tekst, njihova  zakonodavna  istorija  pokazuje  da  je  namjera  bila  da  se  cilja precizno nikab i burka.
Treće lice-umješač je istaklo da je cilj francuskog zakona da očuva javnu bezbjednost,  rodnu  jednakost  i  sekularizam.  U  tom  pogledu,  treće lice-umješač je istaklo da obrazloženje zasnovano na javnom poretku može lako  prikriti  netoleranciju  kada  je  u  pitanjju  sloboda  vjere.  Pozivajući  se naročito  na  presudu  Suda  u  predmetu  Palau-Martinez  protiv  Francuske (broj 64927/01, stav 43, ECHR 2003-XII), treće-lice umješač je dodalo da bi se   države   mogle   pozvati   na   taj   pojam   da   bi   opravdale   miješanje   u ostvarivanje  nekog  prava  iz  Konvencije  samo  ako  bi  mogle  dokazati  da postoje konkretni dokazi o kršenju javnog poretka. U pogledu zaštite rodne jednakosti,  ono  je  istaklo  da  je  takav  cilj  zasnovan  na  pretpostavci  da  su žene koje nose veo prisiljene da to rade te da su u lošijem položaju, dok to nije dokazano bilo kojim dokazom ispitanim u zakonodavnom postupku.
Treće lice-umješač se dalje pozvalo na izvještaj jednog istraživanja koje je vodila organizacija Open Society Foundations u Francuskoj, koje je obuhatalo trideset dvije žene koje su nosile veo koji je prekrivao cijelo lice, pod nazivom Unveiling the Truth: Why 32 Muslim Women Wear the Full- Face Veil in France, a koji je objavljen u aprilu 2011. godine. U njemu je naznačeno da ispitane žene nisu prisiljene da nose veo, da su mnoge od njih odlučile da ga nose uprkos protivljenju njihovih porodica, da jedna trećina ne nosi veo stalno i redovno te da većian njih ima aktivan društveni život. Iz izvještaja također proizilazi da je zabrana doprinosila nezadovoljstvu među tim ženama i ograničila njihovu samostalnost, te da je popratni javni diskurs ohrabrio verbalnu  zloupotrebu  i  fizičke  napade  članova  javnosti  na  njih. Treće lice-umješač da također predočilo naknadni izvještaj koji je objavljen u  septembru 2013.  godine. Ono je istaklo da iz njega proizilazi  da većina ispitanih  žena  i  dalje  nosi  veo  koji  prekirva  cijelo  lice  kao  izraz  vjerskih uvjerenja. Ono je dodalo da izvještaj pokazuje da zabrana ima veliki uticaj na  njihov  lični  i  porodični  život.  Treće  lice-umješač  je  dalje  istaklo  da  je zaključak  u  izvještaju  da  su  sve  ispitane  žene  izjavile  da  se  njihova  lična bezbjednost pogoršala od momenta zabrane te su ukazale na uznemiravanja i  fizičke  napade  koji  su  rezultat  klime  koja  ohrabruje  javnost  da  djeluje protiv žena koje nose veo koje prekriva cijelo lice.
In conclusio,  treće  lice-umješač  je  istaklo  da  postoji  evropski konsenzus  protiv  zabrane  nošenja  u  javnosti  vela  koji  prekriva  cijelo  lice. Ono je dalje istaklo činjenicu da su opće zabrane disproporcionalne kada su moguće  mjere  koje  impliciraju  manje  miješanja,  da  opravdanja  u  vezi  s javnim  redom  moraju  biti  zasnovana  na  konkretnim  dokazima,  da  mjere koje  se  uvode  da  bi  se  promovirala  jednakost  moraju  biti  objektivno  i razumno opravdane i vremenski ograničene, te da mjere kojima se nastoji promovirati sekularizam moraju biti striktno neophodne.
3. Ocjena Suda

(a)  Navodan povreda članova 8. i 9. Konvencije

Zabrana nošenjaa  odjeća  koja  je  namijenjena  da  prikriva  lice  na javnim  mjestima  pokreće  pitanja  u  vezi  s  pravom  na  poštivanje  privatnog života (član 8. Konvencije) žena koje žele da nose veo koji prekriva cijelo lice  iz  razloga  koji  se  odnose  na  njihova  uvjerenja,  te  u  vezi  s  njihovom slobodom da ispoljavaju svoje uvjerenja (člana 9. Konvencije).
Prema tome,  Sud  smatra  da  se  lični  izbori  u  pogledu  željenog izgleda   pojedinca,   bilo   na   javnim   ili   privatnim   mjestima,   odnose   na izražavanje   njegove   ličnosti   te   su,   prema   tome,   obuhvaćeni   pojmom privatnog  života.  Sud  je  zauzeo  takvo  stanovište  ranije  u  pogledu  izbora frizure (vidi, Popa protiv Rumunije (odluka), broj 4233/09, st. 32-33, od 18. juna  2013;  vidi  također,  odluka  Evropske  komisije  za  ljudska  prava  u predmetu  Sutter  protiv  Švicarske,  broj  8209/78,  od  1. marta  1979).  On smatra,  poput  Komisije,  (vidi  naročito,  odluke  McFeeley  i  ostali  protiv Ujedinjenog Kraljevstva, broj 8317/78, od 15. maja 1980, stav 83, Odluke i izvještaji (DR) 20, i Kara protiv Ujedinjenog Kraljevstva, broj 36528/97, od 22.oktobra 1998),  da  se  isto  primjenjuje  i  na  izbor  odjeće.  Mjera  koju  je poduzela  javna  vlast  kojom  se  ograničava  izbor  te  vrste  predstavlja,  u principu,  miješanje  u  ostvarivanje  prava  na  poštivanje  privatnog  života  u smislu člana 8. Konvencije (vidi, odluka Kara, citirana gore). Prema tome, zabrana  nošenja  odjeće  koja  je  namijenjena  da  prikriva  lice  na  javnim mjestima,  prema  zakonu  od  11.  oktobra  2010.  godine,  je  obuhvaćena članom 8. Konvencije. 
Imajući u vidu navedeno, u vezi kritika u vezi sa zabranom koje su uputile osobe koje se, poput podnositeljice predstavke, žale da zbog toga ne mogu nositi  na  javnim  mjestima  odjeću  koju  iziskuje  njihova  vjerska praksa,   ona   prije   svega   pokreće   pitanje   slobode   ispoljavanja   vjere   i uvjerenja   (vidim   naročito,   Ahmet   Arslan   i   ostali   protiv   Turske,   broj 41135/98, stav 35, od 23. februara 2010). Činjenica da je to praksa manjine te  da  se  ona  osporava  (vidi,  st.  56.  i  85.  gore)  nije  relevantna  u  ovom pogledu.
Prema tome, Sud će ispitati taj dio predstavke na osnovu člana 8. i člana 9, ali će akcenat biti stavljen na drugu od tih odredbi.
(i)  U vezi s pitanjem da li postoji “ograničenje” ili “miješanje”

Kao što je Sud već istakao (...), zakon od 11. oktobra 2010. godine stavlja podnositeljicu  predstavke  u  dilemu  koja  je  uporediva  s  onom  iz presuda Dudgeon i Norris: ili će se povinovati zabrani i, dakle, uzdržati od nošenja odjeće koja je u skladu s njenim pristupom religiji; ili će odbiti da se povinuje zabrani i suočiti se s krivičnim sankcijama. Dakle, ona se nalazi, u svjetlu i člana 9. i člana 8. Konvencije, u sličnoj situaciji kao što je ona u kojoj su se nalazili podnositelji predstavke Dudgeon i Norris, gdje je Sud konstatirao  “kontinuirano  miješanje”  u  ostvarivanje  prava  zagarantiranih drugom od tih odredbi (obje presude citirane gore, stav 41. i stav 38; vidi, naročito,  Michaud,  citirana  gore, stav 92). Prema tome, u  ovom  predmetu postoji  “miješanje”  u  ostvarivanje  ili  “ograničenje”   ostvarivanja  prava zaštićenih članovima 8. i 9. Konvencije.
Takvo ograničenje ili miješanje nije u skladu s drugim stavovima tih   članova,   osim   ako   je   “propisano   zakonom”,   slijedi   jedan   ili   više legitimnih  ciljeva  naznačenih  u  tim  stavovima  i  ako  je  “neophodno  u demokratskom društvu” da bi se postigao taj cilj ili postigli ti ciljevi.
(ii)  U vezi s pitanjem da li je mjera “propisana zakonom”

Sud konstatira da je predmetno ograničenje propisano članovima 1, 2 i 3. Zakona od 11. oktobra 2010. godine (vidi, stav 28. gore). On dalje ističe  da  podnositelj  predstavke  nije  osporio  da  te  odredbe  zadovoljavaju kriterije naznačene u sudskoj praksi Suda koja se odnosi na član 8. stav 2. i član 9. stav 2. Konvencije.
(iii)  U vezi s pitanjem da li postoji legitiman cilj

Sud podsjeća  da  su  izuzeci  na  slobodu  svake  osobe  da  ispoljava svoje vjeru ili svoja uvjerenja, koji su nabrojani u članu 9. stav 2, iscrpni i da  je  definicija  tih  izuzetaka  restriktivna  (vidi,  među  ostalim  presudama, Svyato-Mykhaylivska Parafiya protiv Ukrajine, broj 77703/01, stav 132, od 14. juna 2007,  i  Nolan  i  K.  protiv  Rusije,  broj   2512/04,  stav  73,  od 12. februara 2009). Da  bi  bilo  u  skladu  s  Konvencijom,  ograničenje  te slobode mora naročito slijediti cilj koji se može povezati s jednim od onih ciljeva koji su nabrojani u toj odrebi. Isti pristup se primjenjuje u pogledu člana 8. Konvencije.
Praksa Suda   treba   biti   sasvim   jezgrovita   kada   on   provjerava postojanje  nekog  legitimnog  cilja  u  smislu  drugog  stava  članova  8.  i  11. Konvencije (vidi, na primjer, presude koje su navedene gore u predmetima Leyla  Şahin,  stav  99,  i  Ahmet  Arslan  i  ostali,  stav  43).  Međutim,  u  ovom predmetu, sadržaj ciljeva koje je istakla Vlada u ovom pogledu, a što snažno osporava     podnositeljica     predstavke,     iziskuje     dublje     ispitivanje. Podnositeljica predstavke je zauzela stanovište da miješanje u ostvarivanje njene  slobode  da  ispoljava  svoju  vjeru  i  prava  na  poštivanje  privatnog života,  što  je  posljedica  zabrane  uvedene  zakonom  od  11.  oktobra  2010. godine, ne odgovara bilo kojem od ciljeva nabrojanih u drugim stavovima članova 8. i 9. Konvencije. Vlada je sa svoje strane istakla da zakon slijedi dva legitimna cilja: javnu bezbjednost i “poštivanje  minimuma vrijednosti otvorenog i demokratskog društva”. Sud ističe da se drugi stavovi članova 8. i 9. ne odnose izričito na drugi od tih ciljeva ili na sve tri vrijednosti koje je spomenula Vlada u tom kontekstu.
U pogledu prvog od principa koji je navela Vlada, Sud prije svega ističe da je „javna bezbjednost“ jedan od ciljeva nabrojanih u drugom stavu člana 9.  Konvencije  (sécurité  publique  u  tekstu  na  francuskom  jeziku)  te također  u  drugom  stavu  člana  8  (sûreté  publique  u  tekstu  na  francuskom jeziku).  On  dalje  ističe  da  je  Vlada  naznačila  u  tom  pogledu  da  osporena zabrana  nošenja,  na  javnim  mjestima,  odjeće  namijenjene  da  prikriva  lice zadovoljava  potrebu  za  identificiranjem  pojedinaca  kako  bi  se  prevenirala opasnost  po  bezbjednost  lica  i  imovine  te  borbom  protiv  prevara  u  vezi  s identitetom. Imajući u vidu spis, sa sigurnošću se možemo zapitati da li je zakonodavac  dao  značaj  takvim  pitanjima.  Ipak,  potrebno  je  istaći  da  je naznačeno  u  obrazloženju  nacrta  zakona  –  iako  sporedno  –  da  praksa prikrivanja lica “može predstavljati i opasnost za bezbjednost u određenim situacijama”(...), i da je Ustavno vijeće istaklo da je zakonodavac smatrao da  bi  ta  praksa  mogla  predstavljati  opasnost  za  javnu  bezbjednost  (...). Slično  tome,  u  jednom  svom  studijskom  izvještaju  od  25.  marta  2010. godine, Conseil d’État je naznačilo da javna bezbjednost može predstavljati osnov zabrane prikrivanja lica, ali je naznačilo da bi se te moglo desiti samo u   specifičnim   okolnostima   (...).   Prema   tome,   Sud   prihvata   da   je zakonodavac,  pri  usvajanju  osporene  zabrane,  nastojao  razmotriti  pitanja “javne bezbjednosti” u smislu drugih stavova članova 8. i 9. Konvencije.
U vezi  s  drugim  od  navedenih  ciljeva  –  osiguranje  “poštivanja minimuma  vrijednosti  otvorenog  i  demokratskog  društva”  –  Vlada  se pozvala na tri vrijednosti: poštivanje jednakosti između  muškaraca i žena, poštivanje  ljudskog  dostojanstva  i  poštivanje  minimuma  zahtjeva  života  u okviru društva. Ona je istakla da se taj cilj može povezati sa “zaštitom prava i sloboda drugih”, u smislu drugih stavova članova 8. i 9. Konvencije.
Kao što  je  Sud  ranije  istakao,  te  tri  vrijednosti  ne  odgovaraju izričito  bilo  kojem  o  legitimnih  ciljeva  nabrojanih  u  drugim  stavovima članova  8.  i  9.  Konvencije.  Među  tim  ciljevima,  jedini  koji  mogu  biti relevantni u ovom predmetu, u vezi s predmetnim vrijednostima, su “javni red” i “zaštita prava i sloboda drugih”. Međutim, prvi nije spomenut u članu 8. stav 2.  Štaviše,  Vlada  se  nije  pozvala  na  njega  ni  u  svojim  pismenim zapažanjima  ni  u  svom  odgovoru  na  pitanje  koje  joj  je  postavljeno  u  tom pogledu za vrijeme javne rasprave, pozivajući  se samo na “zaštitu prava i sloboda drugih”. Prema tome, Sud će se fokusirati na ispitivanje posljednjeg “legitimnog cilja”, kao što je to uradio u predmetima Leyla Şahin i Ahmet Arslan i ostali (obje citirane gore, st. 111. i 43).
Prvo, Sud  nije  ubijeđen  u  tvrdnju  Vlade  u  pogledu  poštivanja jednakosti između muškaraca i žena.
Sud ne  sumnja  da  jednaknost  između  muškaraca  i  žena  može  s pravom  opravdati  miješanje  u   ostvarivanje  određenih   prava  i   sloboda obuhvaćenih     Konvencijom     (vidi,     mutatis     mutandis,     Staatkundig Gereformeerde  Partij  protiv  Nizozemske  (odluka),  od  10.  jula  2012).  On podsjeća u tom pogledu da je danas unapređenje rodne jednakosti važan cilj država članica Vijeća Evrope (ibid.;vidi također, među ostalim presudama, Schuler-Zgraggen protiv Švicarske, od 24. juna 1993, stav 67, Serija A broj 263,  i  Konstantin  Markin  protiv  Rusije  [VV],  broj  30078/06,  stav 127, ECHR 2012). Tako, država članica koja, u ime rodne jednakosti, zabranjuje svakome  da  prisiljava  žene  da  prikrivaju  lice  slijedi  cilj  koji  odgovara “zaštiti  prava  i  sloboda  drugih”  u  smislu  drugih  stavova  članova  8.  i  9  . Konvencije  (vidi,  Leyla  Şahin,  citirana  gore,  stav  111).  Međutim,  Sud smatra  da  se  država  članica  ne  može  pozivati  na  rodnu  jednakost  da  bi zabranila neku praksu koju žene – kao podnositeljica predstavke – brane u kontekstu ostvarivanja prava iz tih odredbi, osim ako bi se to moralo shvatiti da   se   pojedinci   mogu   štititi   na   tom   osnovu   od   ostvrarivanja   svojih sopstvenih osnovnih prava i sloboda. Sud dalje ističe da je Conseil d’État došlo  do  sličnog  zaključka  u  svojom  studijskom  izvještaju  od  25.  marta 2010. godine (...).  Osim  toga,  u  vezi  s  nastojanjem  Vlade  da  dokaže  da  veo  koji  prekriva cijelo  lice  koje  nose  određene  žene  šokira  većinu  francuskog  stanovništva jer  se  kosi  s  principom  jednakosti  među  polovima,  koji  je  generalno prihvaćen u Francuskoj, Sud se poziva na svoje obrazloženje u vezi s ostale dvije vrijednosti na koje se ona pozvala (vidi, st. 120-122 dole).
Drugo, Sud smatra da poštivanje ljudskog dostojanstva, koliko god bilo suštinsko, ne može legitimno opravdati opću zabranu nošenja vela koji prekriva cijelo lice na javnim mjestima. Sud je svjestan da većina onih koji promatraju predmetnu odjeću nju percipiraju kao čudnu. Međutim, on ističe da je ona, u svojoj različitosti, izraz kulturološkog identiteta koji doprinosi pluraliznu koji  je  svojstven  demokratiji.  On  naznačava  u  tom  pogledu raznolikost poimanja vrline i pristojnosti koje se primjenjuju na otkrivanje ljudskog  tijela.  Osim  toga,  on  ne  raspolaže  nijednim  dokazom  koji  bi  ga mogao  navesti  da  smatra  da  žene  koje  nose  veo  koji  prekriva  cijelo  lice nastoje izraziti formu nepoštivanja onih koje susreću ili da na drugi način vrijeđaju dostojanstvo drugih.
Treće, nasuprot  tome,  Sud  smatra  da,  pod  izvjesnim  uvjetima, “poštivanje minimuma zahtjeva života u okviru društva”, na koje se pozvala Vlada  –  ili  “zajedničkog  življenja”,  kao  što  je  naznačeno  u  nacrtu  zakona (...)  –  može  biti  povezano  sa  legitimnim  ciljem  “zaštite  prava  i  sloboda drugih”.
Sud će uzeti u obzir činjenicu da tužena država smatra da lice ima značajnu u logu u društvenom međudjelovanju. On razumije stanovište da osobe koje se nalaze na mjestima otvorenim za sve žele da se tamo ne šire prakse i stavovi koji bi fundamentalno doveli u pitanje mogućnost otvorenih interpersonalnih odnosa,  koja  je,  na  osnovu  uspostavljenog  konsenzusa, nužni  element  kolektivnog  života  u  okviru  predmetnog  društva.  Prema tome,   Sud   može   prihvatiti   da   tužena   Vlada   percipira   ogradu   koja   je podignuta  nasuprot  drugih  uz  pomoć  vela  koji  prikriva  lice  kao  povredu prava  ostalih  da  žive  na  prostoru  socijalizacije  koji  olakšava  zajedničko življenje.  Imajući  u  vidu  navedeno,  te  fleksibinost  pojma  “zajedničkog življenja”  i  rizik  od  zloupotrebe  koji  iz  toga  proizilazi,  Sud  će  pažljivo ispitati potrebu za osporenim ograničenjem.
(iv)  U vezi s pitanjem da li je mjera neophodna u demokratskom društvu

(α)  Opći principi u vezi sa članom 9. Konvencije

Budući da je Sud odlučio da se fokusira na član 9. Konvencije pri ispitivanju ovog  dijela  predstavke,  on  smatra  da  je  adekvatno  da  ponovi opće principe u vezi s tom odredbom.
Onako kako je štiti član 9, sloboda misli, savjesti i vjeroispovijesti predstavlja jedan od osnova “demokratskog društva” u smislu Konvencije. Ta sloboda  je,  u  svojoj  vjerskoj  dimenziji,  jedan  od  osnovnih  elemenata identiteta vjernika i njihovog koncepta života, ali je i dragocjeno dobro za ateiste,  agnostike,  skeptike  i  one  koji  su  ravnodušni  u  tom  pogledu.. Pluralizam   neodvojiv   od   demokratskog   društva,   skupo   dobijen   kroz vijekove,   ovisi   o   njemu.   Ta   sloboda   implicira,   inter   alia,   slobodu pridruživanja ili nepridruživanja nekom vjerskom uvjerenju ili prakticiranja ili neprakticiranja neke vjere (vidi, inter alia, Kokkinakis protiv Grčke, od 25. maja 1993,  stav 31,  Serija A  no. 260-A;  Buscarini  i  ostali  protiv  San Marina [VV], broj 24645/94, stav 34, ECHR 1999-I; i Leyla Şahin, citirana gore, stav 104). 
Dok je  vjerska  sloboda  prije  svega  stvar  savjesti,  ona  također implicira slobodu ispoljavanja vjere, individualno i privatno, ili u zajednici s drugima,  u  javnosti  i  u  krugu  onih  s  kojima  se  dijeli  vjera.  U  članu  9.  su nabrojani   različiti   oblici   ispoljavanja   vjere   ili   uvjerenja,   tj.   obred, propovijedanje,  vršenje  vjerskih  dužnosti  i  rituala  (vidi,  mutatis  mutandis, Cha’are Shalom Ve Tsedek protiv Francsuke [VV], broj 27417/95, stav 73, ECHR 2000-VII, i Leyla Şahin, citirana gore, stav 105). Međutim,  član  9.  ne  štiti  svako  djelo  koje  je  motivirano  ili  inspirirano vjerom ili uvjerenjem te ne garantira uvijek pravo na ponašanje u javnom domenu   na   način   koji   diktira   vjera   ili   uvjerenja   (vidi,   na   primjer, Arrowsmith    protiv    Ujedinjenog    Kraljevstva,    broj    7050/75,    izvještaj Komisije od 12. oktobra 1978, DR 19; Kalaç protiv Turske, od 1. jula 1997, stav 27, Izvještaji presuda i odluka 1997-IV; i Leyla Şahin, citirana gore, st.105 i 121).
U demokratskim  društvima,  u  kojima  više  religija  koegzistira  u okviru  jednog  ili  istog  stanovništva,  može  se  pokazati  potrebnim  da  se ograniči sloboda ispoljavanja vjere ili uvjerenja kako bi se pomirili interesi različitih grupa i osiguralo poštivanje svake osobe (vidi, Kokkinakis, citirana gore,  stav  33).  To  proizilazi  i  iz  stava  2.  člana  9.  i  iz  pozitivnih  obaveza države  na  osnovu  člana  1.  Konvencije  da  jamče  svim  licima  pod  svojom jurisdikcijom  prava  i  slobode  utvrđene  u  Konvenciji  (vidi,  Leyla  Şahin, citirana gore, stav 106).
Sud je  često  isticao  ulogu  države  kao  neutralnog  i  nepristrasnog organizatora prakticiranja raznih religija, vjera i uvjerenja te je naznačavao da  ta  uloga  doprinosi  javnom  redu,  vjerskoj  harmoniji  i  toleranciji  u demokratskom društvu. Kao što je naznačeno gore, on također smatra da je obaveza države da bude neutralna i nepristrana inkompatibilna s ovlastima države  da  ocjenjuje  legitimnost  vjerskih  uvjerenja  ili  načina  na  koji  su uvjerenja   izražena   (vidi,   Manoussakis   i   ostali   protiv   Grčke,   od   26. septembra   1996,   stav   47,   Izvještaji   1996-IV;   Hasan   i   Chaush   protiv Bugarske  [VV],  broj  30985/96,  stav  78,  ECHR 2000-XI;  i  Refah  Partisi (Stranka prosperiteta) i ostali protiv Turske [VV], br. 41340/98, 41342/98, 41343/98 i 41344/98, stav 91, ECHR 2003-II), i da ta obaveza iziskuje da država  osigura  uzajmanu  toleranciju  između  suprotnih  grupa  (vidi,  među ostalim presudama, Leyla Şahin, citirana gore, stav 107). Prema tome, uloga vlasti  u  tim  okolnostia  nije  da  se  ukloni  uzrok  tenzija  eliminiranjem pluralizma, nego da se osigura da konkurentne grupe toleriraju jedna drugu (vidi,  Serif  protiv  Grčke,  broj  38178/97,  stav  53,  ECHR  1999-IX;  vidi također, Leyla Şahin, citirana gore, stav 107).
Pluralizam, tolerancija    i    otvorenost    duha    su    karakteristike “demokratskog  društva”.  Premda  pojedinačni  interesi  ponekad  moraju  biti potčinjeni interesima grupe, demokratija ne znači jednostavno da mišljenja većine   moraju  uvijek  prevladati;  mora  se  postići   ravnoteža  kojom  se osigurava pravično postupanje prema osobama koje pripadaju manjinama te izbjegava   zloupotreba   dominantnog   položaja   (vidi,   mutatis   mutandis, Young,  James  i  Webster  protiv  Ujedinjenog  Kraljevstva,  od  13.  augusta 1981,  stav  63,  Serija  A  broj 44,  i  Chassagnou  i  ostali  protiv  Francuske [VV],  br. 25088/94,  28331/95  i  28443/95,  stav  112,  ECHR  1999-III). Pluralizam   i   demokratija   moraju   biti   zasnovani   na   dijalogu   i   duhu kompromisa koji nužno implicira razne ustupke pojedinaca i grupa koji su opravdani  da  bi  se  održali  i  promovirali  ideali  i  vrijednosti  demokratskog društva  (vidi,  mutatis  mutandis,  Ujedinjena  komunistička  partija  Turske  i ostali, citirana gore, stav 45, i Refah Partisi (Stranka prosperiteta) i ostali, citirana  gore,  stav  99).  Ako  su  ta  “prava  i  slobode  drugih”  među  onima zagarantiranim  Konvencijom  i  njenim  protokolima,  mora  se  prihvatiti  da potreba za njihovom zaštitom može voditi države ograničenju ostalih prava i sloboda  također  predviđenih  Konvencijom.  Upravo  ta  stalna  potraga  za ravnotežom  između  osnovnih  prava  svakog  pojedinca  predstavlja  osnov “demokratskog društva” (vidi, Chassagnou i ostali, citirana gore, stav 113; vidi također, Leyla Şahin, citirana gore, stav 108).
Također je    važno    istaći    fundamentalnu    supsidijarnu    ulogu mehanizma   Konvencije.   Domaće   vlasti   imaju   direktan   demokratski legitimitet  te  su,  kao  što  je  istakao  Sud  mnogo  puta,  u  principu  u  boljem položaju od međunarodnog suda da procijene domaće potrebe i uvjete. Kada je   riječ   o   pitanjima   opće   politike,   o   kojima   se   mišljenja   u   nekom demokratskom  društvu  mogu  razumno  uveliko  razlikovati,  ulozi  domaćeg donosioca  odluke  treba  dati  posebnu  važnost  (vidi,  na  primjer,  Maurice protiv  Francuske  [VV],  broj  11810/03,  stav  117,  ECHR  2005-IX).  To  je naročito  slučaj  kada  se  radi  o  pitanjima  odnosa  između  države  i  religija (vidi, mutatis mutandis, Cha’are Shalom Ve Tsedek, citirana gore, stav 84, i Wingrove protiv Ujedinjenog Kraljevstva, od 25. novembra 1996, stav 58, Izvještaji 1996-V; vidi također, Leyla Şahin, citirana gore, stav 109). U vezi sa članom 9. Konvencije, državi bi, prema tome, u principu trebalo dodijeliti šire  polje  procjene  pri  odlučivanju  da  li  i  do  kojeg  stepena  je  ograničenje prava na ispoljavanje vjere ili uvjerenja “nužno”. Imajući u vidu navedeno, Sud  mora  voditi  računa  i  pitanju  u  ovom  predmetu  (vidi,  inter  alia, Manoussakis  i  ostali,  citirana  gore,  stav 44,  i  Leyla  Şahin,  citirana  gore, stav 110).  On  može  uzeti  u  obzir,  ako  je  potrebno,  bilo  koji  konsenzus  i zajedničke  vrijednosti  koje  proizilaze  iz  praksi  država  koje  su  strane  u Konvenciji   (vidi,   na   primjer,   Bayatyan   protiv   Armenije   [VV],   broj 23459/03, stav 122, ECHR 2011).
U presudi Leyla Şahin, Sud je istakao da je to naročito slučaj kada se radi  o  reguliranju  nošenja  vjerskih  simbola  u  obrazovnim  ustanovama, naročito   u  pogledu  raznolikosti  pristupa  domaćih   vlasti  u  vezi  s  tim pitanjem.  Pozivajući  se  na  presudu  Otto-Preminger-Institut  protiv  Austrije (od  20.  septembra  1994,  stav  50,  Serija  A  broj  295-A)  i  odluku  Dahlab protiv Švicarske (broj 42393/98, ECHR 2001-V), on je dodao da zapravo u Evropi  nije  moguće  raspoznati  neki  unforman  koncept  značaja  religije  u društvu  i  da  se  smisao  ili  posljedica  javnog  izražavanja  nekog  vjerskog uvjerenja  razlikuju  u  ovisnosti  o  vremenu  i  kontekstu.  On  je  istakao  da pravila  u  tom  domenu  zbog  toga  variraju  od  jedne  zemlje  do  druge  u ovisnosti  o  nacionalnoj  tradiciji  i  zahtjevima  koje  nameće  potreba  da  se zaštite prava i slobode drugih i da se održi javni red. On je iz toga zaključio da  izbor  opsega  i  forme  takvih  pravila  mora  neizostavno  biti  ostavljen dotičnoj   državi   do   određene   mjere   jer   ovisi   o   specfičnom   domaćem kontekstu (vidi, Leyla Şahin, citirana gore, stav 109).
Međutim, polje procjene ide ruku pod ruku s evropskom kontrolom koja se odnosi i na zakon i na odluke u kojima se on primjenjuje. Zadatak Suda je  da  odredi  da  li  su  mjere,  koje  su  poduzete  na  domaćem  nivou,  u principu opravdane i proporcionalne (vidi, inter alia, Manoussakis i ostali, citirana gore, stav 44, i Leyla Şahin, citirana gore, stav 110).
(β)  Primjena tih principa na prethodne predmete

Sud je  imao  priliku  da  ispita  veliki  broj  situacija  u  svjetlu  tih principa.
On se tako izjasnio o zabrani nošenja vjerskih simbola u državnim školama koja  je  propisana  za  nastavno  osoblje  (vidi,  inter  alia,  Dahlab, odluka  citirana  gore,  i  Kurtulmuş  protiv  Turske  (odluka),  broj 65500/01, ECHR  2006-II)  te  đake  i  studente  (vidi,  inter  alia,  Leyla  Şahin,  citirana gore;  Köse  i  ostali  protiv  Turske  (odluka),  broj  26625/02,  ECHR  2006-II; Kervanci  protiv  Francuske,  broj  31645/04,  od  4.  decembar  2008;  Aktas protiv Francuske (odluka), broj 43563/08, od 30. juna 2009; i Ranjit Singh protiv Francuske (odluka) broj 27561/08, od 30. juna 2009), o obavezi da se skine  odjeća  s  vjerskim  konotacijama  u  okviru  sigurnosne  kontrole  (Phull protiv Francuske (odluka), broj 35753/03, ECHR 2005-I, i El Morsli protiv Francuske   (odluka),   broj 15585/06,   od   4.   marta   2008)   i   o   obavezi pojavljivanja  nepokrivene  glave  na  identifikacionoj  fotografiji  u  svrhu korištenja  službenih  dokumenata  (Mann  Singh  protiv  Francuske  (odluka), broj 24479/07, od 11. juna 2007). On nije ustanovio kršenje člana 9. u bilo kojem od ovih predmeta.
Sud je također ispitao dvije predstavke u kojima su se osobe žalile na ograničenja koja su nametnuli poslodavci u pogledu mogućnosti da one nose krst oko vrata na vidljiv način, tvrdeći da domaće pravo nije dovoljno zaštitilo njihovo pravo na ispoljavanje vjere. Jedna je bila uposlenica avio- kompanije, a druge medicinska sestra (vidi, Eweida i ostali, citirana). Prvi od tih predmeta, u kojem je ustanovljeno kršenje člana 9, je najrelevantniji za ovaj predmet. Sud je zauzeo stanovište, inter alia, da su domaći sudovi pridali   suviše   važnosti   željama   poslodavca   –   koje   je   ipak   smatrao legitimnim – da se zaštiti određena komercijalna slika u odnosu na osnovno pravo podnositeljice predstavke da ispolji svoja vjerska uvjerenja. U vezi s ovim  posljednjim  pitanjem,  on  je  istakao  da  pravo  demokratsko  društvo treba  tolerirati  i  podržati  pluralizam  i  raznolikost  te  da  je  važno  da  osoba kojoj je religija centralna postavka života bude u mogućnosti da saopćava svoja  uvjerenja  drugima.  On  je  potom  istakao  da  je  predmetni  krst  bio diskretan  te  da  nije  mogao  ugroziti  profesionalni  izgled  podnositeljice predstavke, te da nije bilo dokaza da je nošenje drugih, ranije dozvoljenih, vjerskih  simbola  imalo  negativne  posljedice  na  sliku  predmetne  avio- kompanije.  Ističući  da  domaće  vlasti,  naročito  sudovi,  djeluju  u  okviru određenog  polja  procjene  kada  su  pozvani  da  ocijene  proporcionalnost mjera koje je poduzela privatna kompanija u pogledu svojih uposlenika, Sud je, prema tome, zaključio da je došlo do kršenja člana 9.
Sud je također ispitao, u predmetu Ahmet Arslan i ostali (citirana gore), pitanje   zabrane   nošenja   određene   vjerske   odjeće,   van   vjerskih ceremonija,  na  javnim  mjestima  otvorenim  za  svakoga,  kao  što  su  ulice  i trgovi.   Predmetna   odjeća,   karakteristika   grupe   Aczimendi   tarikati,   se sastojala od turbana, šalavara i tunike, sve crne boje, i palice. Imajući u vidu okolnosti  predmeta  i  odluke  domaćih  sudova,  a  naročito  značaj  principa sekularizma za demokratski sistem u Turskoj, Sud je prihvatio da miješanje slijedi niz legitimnih ciljeva nabrojanih u članu 9. stav 2. budući da je cilj zabrane  bio  poštivanje  vrijednosti  sekularizma  i  demokratije:  održavanje javne  sigurnosti,  zaštita  javnog  reda  i  zaštita  prava  i  sloboda  ostalih. Međutim, on je zaključio da nije ustanovljena potreba za mjerom u smislu tih principa. Dakle, sud je istakao da zabrana ne ugrožava državne službenike, koji su vezani  određenom  diskrecijom  pri  vršenju  svojih  dužnosti,  nego  obične građane  tako  da  se  njegova  sudska  praksa  o  državnim  službenicima  –  a naročito  učiteljima  –  ne  primjenjuje.  On  je  potom  zaključio  da  je  zabrana usmjerena na odjeću koja se nosi na bilo kojem javnom mjestu, ne samo u posebnim javnim institucijama, te da sudska praksa koja stavlja akcenat na posebnu  važnost  uloge  domaćeg  donosioca  odluke  u  pogledu  nošenja vjerskih simbola u državnim školama također nije primjenjiva. Štaviše, Sud je  istakao  da  ne  postoje  dokazi  u  spisu  da  način  na  koji  su  podnositelji predstavki ispoljili svoja uvjerenja nošenjem specifične odjeće – koji su se okupili  ispred  džamije  jedino  zbog  učestvovanja  u  vjerskoj  ceremoniji – predstavlja opasnost ili da postoji rizik od opasnosti po javni red ili oblik pritiska na druge. Konačno, u odgovoru na navode turske vlade o mogućem proselitizmu  na  strani  podnositelja  predstavki,  Sud  je  zaključio  da  nema dokaza  koji  pokazuju  da  su  oni  nastojali  vršiti  neprimjeran  pristiak  na prolaznike na javnim ulicama i trgovima da bi promovirali svoja religijska uvjerenja.  Prema  tome,  Sud  je  zaključio  da  je  član  9.  Konvencije  bio prekršen. 
Među svim tim predmetima koji se odnose na član 9, Ahmet Arslan i ostali je predmet koji je najsličniji ovom predmetu. Međutim, dok se oba predmeta odnose  na  zabranu  nošenja  odjeće  s  vjerskim  konotacijama  na javnim  mjestima,  ovaj  predmet  se  znatno  razlikuje  od  predmeta  Ahmet Arslan  i  ostali  zbog  činjenice  da  islamski  veo  koji  prekriva  cijelo  lice  je posebna  odjeća  jer  u  potpunosti  prikriva  lice,  s  eventualnim  izuzetkom očiju.
(γ)  Primjena tih principa na ovaj predmet

Sud prije svega naglašava da argument koji je istakla podnositeljica predstavke i  neka  lica-umješači,  prema  kojem  je  zabrana,  koju  propisuju članovi  1.  do  3.  Zakona  od  11.  oktobra  2010.  godine,  zasnovana  na pogrešnoj prepostavci da predmente žene nose veo koji prekriva cijelo lice pod prisilom, nije relevantan. Iz obrazloženja nacrta zakona (vidi, stav 25. gore) jasno proizilazi da glavni cilj zabrane nije da zaštiti žene protiv prakse koja im se nameće ili je štetna za njih.
Imajući u vidu to razjašnjenje, Sud mora ispitati da li je osporeno miješanje “neophodno u demokratskom društvu” u svrhu javne sigurnosti (u smislu članova 8. i 9. Konvencije; vidi stav 115. gore) ili “zaštite prava i sloboda drugih” (...).
U vezi  s  pitanjem  neophodnosti  u  pogledu  javne  bezbjednosti,  u smislu  članova  8.  i  9.  Konvencije  (vidi,  stav  115.  gore),  Sud  shvata  da država može smatrati da je osnovno da može identificirati pojedince kako bi spriječila opasnost po bezbjednost lica i imovine te se borila protiv prevere u   vezi   s   identitetom.   On   uostalom   nije   ustanovio   kršenje   člana   9. Konvencije  u  predmetima  koji  se  odnose  na  obavezu  skidanja  odjeće  s vjerskim    konotacijama    u    okviru    sigurnosnih    provjera    i    obavezu pojavljivanja  bez  ičega  na  glavi  na  identifikacionim  fotografijama  koje  se koriste na službenim dokumentima (vidi, stav 133. gore). Međutim, imajući u vidu njeno dejstvo na prava žena koje žele da nose veo koji prekriva cijelo lice iz vjerskih razloga, opća zabrana nošenja odjeće koja je namijenjena da prikriva lice na javnim mjestima se može smatrati proporcionalnom samo u situaciji kada postoji opća prijetnja javnoj bezbjednosti. Vlada nije dokazala da se zabrana koju je propisao zakon od 11. oktobra 2010. godine odnosila na takvu situaciju. U pogledu dotičnih žena, one su, prema tome, obavezne da   u   potpunosti   odustanu   od   jednog   elementa   svog   identiteta   koji smatratraju  bitnim,  zajedno  s  izabranim  načinom  ispoljavanja  vjere  ili uvjerenja,  dok  bi  cilj  koji  je  navela  Vlada  mogao  biti  postignut  pukom obavezom  da  pokažu  svoje  lice  i  da  se  identificiraju  kada  je  ustanovljena opasnost po lica i imovinu ili kada posebne okolnosti implicriaju sumnju u prevaru u vezi s identitetom. Prema tome, ne može se zaključiti da je opća zabrana koja je propisana zakonom od 11. oktobra 2010. godine neophodna u demokratskom društvu u svrhu javne bezbjednosti u smislu članova 8. i 9. Konvencije.
Sud će sada ispitati pitanja u vezi s drugim ciljem koji Sud smatra legitimiom: osiguranje poštivanja minimuma zahtjeva života u društvu kao dio “zaštite prava i sloboda drugih” (vidi, st. 121-122 gore).
Sud ističe  da  je  to  cilj  kojem  su  vlasti  dale  najviše  značaja.  To naročito proizilazi iz obrazloženja u kojem je naznačeno da je “dobrovoljno i  sistematsko  skrivanje  lica  problematično  jer  jednostavno  nije  u  skladu  s osnovnim  zahtjevima  ‘zajedničkog  življenja’  u  francuskom  društvu”  i  jer “sistematsko  skrivanje  lica  na  javnim  mjestima,  suprotno  idealu  bratstva, (...)  ne  zadovoljava  minimum  zahtjeva  uljudnosti  koja  je  potrebna  za društveno   međudjelovanje”   (...).   Ovlasti   države   naravno   obuhvataju osiguranje  uvjeta  koji  omogućavaju  pojedincima  da  žive  zajedno  u  svojoj raznolikosti. Osim toga, Sud može prihvatiti da država može smatrati da je osnovno  da  u  tom  pogledu  dā  posebnu  važnost  međudjelovanju  između pojedinaca i da smatra da je ono ugroženo činjenicom da neki skrivaju svoja lica na javnim mjestima (...).
Prema tome,  Sud  smatra  da  se  osporena  zabrana  može  smatrati opravdanom  u  svom  principu  samo  u  smislu  da  se  njoj  nastoje  garantirati uvjeti “zajedničkog života”.
Ostaje da se ispita da li je ta zabrana proporcionalna tom cilju.
Neki od  argumenata  koje  su  istakli  podnositeljica  predstavke  i nevladine  organizacije  u  svojstvu  trećeg  lica  umješača  zaslužuju  posebnu pažnju.
Prvo, tačno je da je broj dotičnih žena mali. Iz izvještaja “o nošenju vela koji prekriva cijelo lice na državnoj teritoriji”, koji je pripremila jedna komisija Nacionalne  skupštine  26.  januara  2010.  godine,  proizilazi,  inter alia,  da  oko  1900  žena  nosi  islamski  veo  koji  prekriva  cijelo  lice  u Francuskoj  na  kraju  2009.  godine,  od  kojih  oko  270  živi  na  Francuskim prekomorskim   teritorijama   (...).   To   je   mali   omjer   naspram   francuske populacije od šezdeset pet miliona stanovnika i određenog broja muslimana koji  žive  u  Francuskoj.  Dakle,  moglo  bi  se  smatrati  pretjeranim  da  se  na takvu situaciju odgovara nametanjem opće zabrane.
Osim toga, nema sumnje da zabrana ima značajan negativan uticaj na položaj žena koje su, poput podnositeljice predstavke, izabrale da nose veo koji prekirva cijelo lice iz razloga koji se odnose na njihova uvjerenja. Kao što   je   već   naznačeno,   dakle,   one   se   suočavaju   s   kompleksnom dilemom, te zabrana može djelovati tako što će dovesti do njihove izolacije ili  ograničavanja  njihove  samostalnosti,  te  ugroziti  ostvarivanje  njihovog prava  na  slobodu  ispoljavanja  njihovih  uvjerenja  i  njihovog  prava  na poštivanje  privatnog  života.  Također  je  razumnjivo  da  dotične  žene  mogu percipirati zabranu kao prijetnju njihovom identitetu.
Nadalje, potrebno  je  konstatirati  da  veliki  broj  međunarodnih  i domaćih aktera u domenu zaštite osnovnih prava smatra da je opća zabrana disproporcionalna. To je slučaj, na primjer, s Nacionalnom savjetodavnom komisijom za ljudska prava (...), nevladinim organizacijama kao što su treća lica-umješači, Parlamentarnom skupštinom Vijeća Evrope (...) i komesarom za ljudska prava Vijeća Evrope (...).
Sud je  također  svjestan  da  zakon  od  11.  oktobra  2010.  godine, zajedno s debatama u vezi s njegovim nacrtom, mogu uznemiriti jedan dio muslimanske zajednice, uključujući neke članove koji nisu za nošenje vela koji prekriva cijelo lice.
U tom pogledu, Sud je veoma zabrinut podacima koje su dostavila neka od  lica-umješača,  prema  kojima  su  određeni  islamofobični  diskursi obilježili debatu koja je prethodila usvajanju zakona od 11. oktobra 2010. godine  (vidi,  zapažanja  Centra  za  ljudska  prava  Univerziteta  u  Gentu, nevladine organizacije Liberty i Open Society Justice Initiative, st. 98, 100. i 104. gore). Sud  zasigurno  nema  zadatak  da  se  izjasni  o  pitanju  da  li  je legislacija  poželjna  u  takvim  stvarima.  Međutim,  on  ističe  da  država  koja započinje   neki   zakonodavni   postupak   takve   vrste   preuzima   rizik   od doprinošenja  konsolidaciji  stereotipa  koji  ugrožavaju  određene  kategorije stanovništva  i  ohrabrivanja  izražavanje  netoleracije,  kada,  naprotiv,  ima obavezu   da   promovira   toleraciju   (vidi,   stav   128.   gore;   vidi   također, stanovište  komesara  za  ljudska  prava  Vijeća  Evrope,  stav  37.  gore).  Sud ponovo  ističe  da  je  diskurs  koji  predstavlja  opći,  žestok  napad  na  neku vjersku  ili  etničku  grupu  nespojiv  s  vrijednostima  tolerancije,  društvenog mira  i  nediskriminacije  koje  su  istaknute  u  Konvenciji  te  nije  obuhvaćen pravom  na  slobodu  izražavanja  koju  ona  štiti  (vidi,  inter  alia,  Norwood protiv  Ujedinjenog  Kraljevstva  (odluka),  broj 23131/03,  ECHR 2004-XI,  i Ivanov protiv Rusije (odluka), broj 35222/04, od 20. februara 2007).
Međutim, ostali    argumenti    u    prilog    predstavke    se    moraju precizirati.
Prema tome, dok je istina da je opseg zabrane širok, jer se odnosi na sva mjesta dostupna javnosti (osim mjesta bogosluženja), zakon od 11. oktobra 2010. godine ne ugrožava slobodu da se na javnom mjestu nosi bilo kakav odjevni predmet ili odjeća– sa ili bez vjerskih konotacija – koji nema efekat skrivanja   lica.   Sud   je   svjestan   činjenice   da   osporena   zabrana uglavnom  pogađa  muslimanke  koje  žele  da  nose  veo  koji  prekriva  cijelo lice.  Ipak,  on  pridaje  važnost  činjenici  da  ta  zabrana  nije  eksplicitno zasnovana  na  religijskim  konotacijama  predmetne  odjeće,  nego  samo  na činjenici da ona skriva lice. To je ono po čemu se ovaj predmet razlikuje od predmeta Ahmet Arslan i ostali (citiran gore).
U vezi sa činjenicom da uz zabranu idu i krivične sankcije, to bez sumnje pojačava dejstvo mjere na dotične osobe. Svakako je shvatljivo da krivični progon zbog sakrivanja lica na javnom mjestu djeluje traumatično na žene  koje  su  izabrale  da  nose  veo  koji  prekriva  cijelo  lice  zbog  svojih uvjerenja.  Ipak,  potrebno  je  uzeti  u  obzir  da  su  sankcije  koje  je  predvidio zakonodavac predmetnog zakona među najlakšim koje se mogu predvidjeti jer se radi o novčanoj kazni predviđenoj za laka kaznena djela (trenuto 150EUR maksimalno) uz mogućnost da sud nametne, pored ili umjesto kazne, obavezu kursa o državljanstvu.
Osim toga, sigurno je, kao što je istakla podnositeljica predstavke, da je tužena država, zabranom nošenja odjeće namijenjene da sakrije lice na javnim mjestima, ograničila do izvjesnog stepena opseg pluralizma, budući da zabrana onemogućava nekim ženama da izražavaju svoju ličnost i svoja uvjerenja nošenjem  vela  koje  prekriva  cijalo  lice  u  javnosti.  Međutim,  sa svoje strane, Vlada je istakla da se radi o pitanju reagiranja na praksu koju država  smatra  nespojivom,  u  francuskom  društvu,  s  osnovnim  pravilima društvene  komunikacije  te,  šire  “zajedničkog  života”.  Iz  te  perspektive, tužena država nastoji da zaštiti princip međudjelovanja između pojedinaca, koji   je,   prema   njenom   mišljenju,   osnovni   za   izražavanje   ne   samo pluralizma,  nego  također  i  tolerancije  i  otvorenosti  duha,  bez  kojih  nema demokratskog društva (vidi, stav 128. gore). Prema tome, može se reći da pitanje, da li bi ili ne bi trebalo dozvoliti nošenje vela koji prekriva cijelo lice na javnim mjestima, predstavlja izbor društva.
Imajući u  vidu  te  okolnosti,  Sud  ima  obavezu  pokazati  izvjestan stepen  rezerve  pri  vršenju  kontrole  djelovanja  u  skladu  s  Konvencijom budući da će takva kontrola voditi procjeni ravnoteže koja je uspostavljena između  demokratskog  procesa  u  okviru  predmetnog  društva.  Osim  toga, Sud je već naznačio da ulozi domaćeg donosioca odluke treba dati posebnu važnost  kada  je  riječ  o  pitanjima  opće  politike,  o  kojima  se  mišljenja  u nekom  demokratskom  društvu  mogu  razumno  uveliko  razlikovati,  (vidi, stav 129. gore).
Drugim riječima,  Francuska  ima  široko  polje  procjene  u  ovom predmetu.
To je  naročito  istina  jer  postoji  malo  zajedničkog  osnova  među državama članicama Vijeća Evrope (vidi, mutatis mutandis, X, Y i Z protiv Ujedinjenog  Kraljevstva,  od  22.  aprila  1997,  stav  44,  Izvještaji  1997-II)  u vezi s pitanjem nošenja veli koje prekriva cijelo lice u javnosti. Prema tome, Sud ističe da, suprotno onome što tvrde treća lica-umješači (vidi, stav 105. gore),  ne  postoji  evropski  konsenzus  protiv  zabrane.  Zasigurno,  sa  tačke gledišta  koji  je  stiktno  normativan,  Francuska  je  u  manjinskoj  poziciji  u Evropi: osim Belgije, nijedna druga država članica Vijeća Evrope se do sada nije  odlučila  za  takvu  mjeru.  Međutim,  potrebno  je  istaći  da  je  pitanje nošenja vela koji prekriva cijelo lice u javnosti predmet ili je bilo predmet debate u više evropskih država. U nekima je odlučeno da se ne uvodi opća zabrana.  U  drugima  se  zabrana  još  uvijek  razmatra  (vidi,  stav  40.  gore). Potrebno je dodati da se, po svoj prilici, pitanje nošenja vela koji prekriva cijelo  lice  jednostvno  uopće  ne  postavlja  u  određenom  broju  zemalja članica, u kojima je ta praksa neuobičajena. Dakle, može se reći da u Evropi ne postoji konsenzus da li bi trebala postojati ili ne bi opća zabrana nošenja vela koji prekriva cijelo lice na javnim mjestima.
Prema tome,  imajući  naročito  u  vidu  opseg  polja  procjene  koji  je dodijeljen  tuženoj  državi  u  ovom  predmetu,  Sud  zaključuje  da  se  zabrana koja  je  propisana  zakonom  od  11.  oktobra  2010.  godine  može  smatrati proporcionalnom cilju koji se slijedi, to jest očuvanju  uvjeta “zajedničkog života” kao elementa “zaštite prava i sloboda drugih”.
Dake, osporeno  ograničenje   se  može  smatrati  “neophodnim   u demokratskom društvu”. Taj zaključak se primjenjuje na član 8. Konvencije i na član 9. Konvencije.
Prema tome, nisu prekršeni ni član 8, a ni član 9. Konvencije.
(b)  Navodno  kršenje  član  14.  Konvencije  u  vezi  sa  članom  8.  i  članom  9. Konvencije

Sud ističe  da  se  podnositeljica  predstavke  žalila  na  indirektnu diskriminaciju. U tom pogledu, on ističe da kao žena muslimanka koja želi da  u  javnosti  nosi  veo  koji  prekriva  cijelo  lice  iz  vjerskih  razloga,  ona pripada  kategoriji  osoba  koje  su  naročito  izložene  predmetnoj  zabrani  i pratećim sankcijama.
Sud ponovo ističe da se generalna politika ili mjera koja ima štetna dejstva na određenu grupu može smatrati diskriminatornom čak i kada se ne odnosi precizno  na  tu  grupu  i  nema  diskriminatornu  namjeru  (vidi,  inter alia, D. H. i ostali protiv Češke Republike [VV], broj 57325/00, st. 175. i 184-185, ECHR 2007-IV). Međutim, to je jedino slučaj ako takva politika ili  mjera  nema  “objektivno  i  razumno”  opravdanje,  tj.  ako  ne  slijedi “legitiman  cilj”  ili  ako  ne  postoji  “razuman  odnos  proporcionalnosti” između korištenih sredstava i cilja koji se nastoji postići (ibid., stav 196). U ovom predmetu, dok se može smatrati da zabrana propisana zakonom od 11. oktobra   2010.   godine   ima   specifična   negativna   dejstva   na   situaciju muslimanki  koje  žele  da  na  javnim  mjestima  nose  veo  koji  prekrva  cijelo lice  iz  vjerskih  razlog,  ta  mjera  ima  objektivno  i  razumno  opravdanje  iz prethodno navedenih razloga (vidi, st. 144-159).
Prema tome, član 14. Konvencije, u vezi sa članom 8. i članom 9. Konvencije, nije prekršen.
(...)

IZ TIH RAZLOGA, SUD

(...)

Odlučuje, sa petnaest glasova naspram dva glasa, da član 8. Konvencije nije prekršen; 
Odlučuje, sa petnaest glasova naspram dva glasa, da član 9. Konvencije nije prekršen; 
Odlučuje, jednoglasno, da član 14. Konvencije u vezi sa članovima 8. i članom 9. Konvencije nije prekršen; (...)
 

Sačinjena na engleskom i francuskom, potom izrečena na javnoj raspravi u Palati ljudskih prava u Strasbourgu 1. jula 2014.

Erik Fribergh                                                                     Dean Spielmann

Registrar                                                                            Predsjednik

 

U skladu sa članom 45. stav 2. Konvencije i pravilom 74. stav 2. Pravila Suda, zajedničko  mišljenje o djelomičnom  neslaganju sudija Nußbergera i Jäderbloma se nalazi u prilogu presude.

D.S.

E.F.

Izdvojena mišljenja nisu prevedena, ali ih sadrži presuda na engleskom i/ili francuskom  jeziku,  kao  službenim  jezicima,  te  se  mogu  pročitati  u  bazi podataka o sudskoj praksi Suda HUDOC.