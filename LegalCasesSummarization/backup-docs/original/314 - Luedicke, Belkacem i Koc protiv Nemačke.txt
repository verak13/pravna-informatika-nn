EVROPSKI SUD ZA LJUDSKA PRAVA

PREDMET LUEDICKE, BELKACEM I KOÇ protiv NJEMAČKE

Predstavka broj 6210/73; 6877/75; 7132/75

IZVOD IZ PRESUDE

STRAZBUR

28. novembra 1978. godine

 

NEZVANIČNI SAŽETAK I ISTORIJAT PREDMETA

 A. Osnovne činjenice

Pripadnika  britanskih  snaga  stacioniranih  u  Njemačkoj,  g.  Luedickea,  Regionalni  sud  u Bielefeldu  osudio  je  u  maju  1972.  godine  zbog  saobraćajnog  prekršaja;  kažnjen  je  novčano  i naloženo  mu  je  da  plati  troškove  postupka,  uključujući  i  troškove  prevođenja.  Nakon  što  su odbijene njegove brojne žalbe protiv odluke o troškovima, platio je troškove u cjelokupnom iznosu.

 Berlinski Tiergarten Sud za maloljetnike (Jugendschöffengericht) osudio je u aprilu 1974. godine g. Belkacema, koji je bio umiješan u spor u noćnom klubu u Berlinu, zbog napada koji je prouzrokovao tjelesnu povredu; osuđen je na četiri sedmice zatvora i novčanu kaznu i naloženo mu je   da   plati   troškove   postupka,   uključujući   i   troškove   prevođenja.   Podnosilac   predstavke   je neuspješno  podnio  prigovor  u  vezi  sa  plaćanjem  tih  troškova,  ali  još  uvijek  od  njega  nije zahtijevano da ih izmiri.

G.Koç je osuđen u decembru 1973. godine u Porotnom sudu Achen na godinu dana zatvora zbog nanošenja teške  tjelesne  povrede;  naloženo  mu  je  da  plati  troškove  postupka,  sa  izuzetkom plaćanja  troškova  prevođenja.  Međutim,  po  žalbi  Odjeljenja  javnog  tužilaštva,  utvrđeno  je  da troškove  prevođenja  ipak  treba  da  plati  podnosilac  predstavke.  Uprkos  tome,  zbog,  inter  alia, njegove  porodične  situacije,  g.  Koç  nije  dobio  poziv  da  plati  troškove,  a  predstavnik  Vlade,  u dogovoru  sa  nadležnim  pokrajinskim  ministrom,  obavijestio  je  Sud  da  se  ubuduće  neće  vršiti prinudna naplata troškova.

 B. Postupak pred Komisijom za ljudska prava

U njihovoj predstavci, koja je uložena Komisiji 23. jula 1973. godine, 20. decembra 1974. godine i 28. jula 1975. godine, g. Luedicke, g. Belkacem i g. Koç tvrde da su žrtve povrede člana 6. stav 3. (e.) Konvencije time što su im njemački sudovi naložili da snose gore navedene troškove prevođenja.  G.  Luedicke  i  g.  Belkacem  su  takođe  naveli  diskriminaciju  suprotnu  članu  14.  zbog toga što je stranac koji ne govori njemački jezik u nepovoljnijem položaju u odnosu na Nijemce.

 U svom izvještaju od 18. maja 1977. godine Komisija je dala mišljenje:

 jednoglasno, da odluke u vezi sa troškovima prevodioca u predmetima podnosilaca predstavki predstavljaju kršenje člana 6. stav 3 (e) Konvencije;
 sa dvanaest glasova za i jedan glas protiv da nije bilo neophodno nastaviti sa ispitivanjem predmeta prema članu 14.
Vlada Savezne Republike Njemačke uputila je predmet Sudu 1. oktobra 1977. godine, a Evropska Komisija 10. oktobra 1977. godine.

  

IZVOD IZ PRESUDE

 

PRAVO

I Prijedlog da se predmet g. Koça izdvoji i skine sa liste

U svojoj predstavci kojom je predmet iznijela pred Sud, Vlada je navela: "U vezi sa podnosiocem predstavke, g. Koçom, proizlazi dalje pitanje da li je on "žrtva" u smislu prve rečenice člana 25. stav 1., Konvencije, obzirom da su se u njegovom predmetu nadležne vlasti uzdržale od naplate sudskih troškova (uključujući troškove prevodioca), zato što nije postojao izgled za uspjeh te naplate". Ona je dalje navela da su zadržali pravo da se blagovremeno žale da se predmet g. Koça "razmatra u odvojenom postupku i u skladu sa odredbama pravila 47. stav 2. Pravila Suda". Time je, u svom izvještaju, Vlada predložila da Sud izdvoji postupak u vezi sa g.Koçom od postupka  u  vezi  sa  drugim  podnosiocima  predstavke  i  da  predmet  skine  sa  liste,  u  dijelu  koji  se odnosi  na  g.  Koça.  Sporazumno  sa  Ministrom  pravde  pokrajine  Sjeverno-rajnske  Vestfalije, proglasila je da se od g. Koça neće tražiti da plati troškove čak ako se vrati u Saveznu Republiku Njemačku   zato   što   bi   "troškovi   takve   prinudne   naplate   i   admnistrativni   troškovi   biti neproporcionalni  dugovanoj  sumi".  U  njenom  podnesku,  u  svjetlu  te  izmjene  pravne  situacije  u njegovu korist, nije više postojao interes podnosioca predstavke da nastavi sa tužbom, posebno što je  pitanje  prava,  proizašlo  iz  njegove  predstavke,  bilo  takođe  predmet  postupka  u  vezi  sa  g. Luedickeom i g. Belkacemom. Upućujući na moguću primjenu člana 50. Konvencije, predstavnik je naglasio na raspravi da će, ako Sud odluči protiv njih, Vlada u potpunosti ispoštovati svoje obaveze prema Konvenciji bez da  je  potrebna  dalja  odluka  prema  članu  50.  Precizirao  je  da  se  ova  izjava  takođe  odnosi  na neophodne dodatne troškove koje je g. Koç prouzrokovao. 
Delegati Komisije  su  8.  maja  1978.  godine  saopštili  Sudu,  djelujući  po  jednoglasnim uputstvima   Komisije,   da   se   oni   protive   prijedlogu   Vlade.   U   isto   vrijeme   uputili   su   Sudu obavještenje,  naznačavajući  da  je,  između  drugih  stvari,  g.  Koç  otvorio  sporno  pitanje  sa  gore navedenim  prijedlogom.  Prema  g.  Koçu,  njegov  interes  nastavljanja  ispitivanja  njegovih  žalbi  je nepromijenjen  obzirom  da  je  "potvrđeno  izvršenje  odluke  Apelacionog  suda  u  Kelnu  od  5.  juna 1975. godine". Na  raspravi  od  25.  maja,  u  odgovoru  na  pitanje  predsjednika  Vijeća,  Glavni  delegat Komisijie je prvo naveo da je Komisija prihvatila mišljenje g. Koça. Međutim, čuvši gore navedene izjave  predstavnika  Vlade,  on  je  potvrdio  da  "mogu...  postojati  dobri  razlozi  da  Sud  ne  nastavi ispitivanje predmeta u ovoj fazi": delegati su smatrali da ne postoji opšti interes koji ide u korist nastavljanja takvog ispitivanja i takođe su uzeli u obzir naznake koje je dao predstavnik Vlade u vezi sa primjenom člana 50". 
Zbog toga,  Sud  je  morao  da  odluči  da  li  su  ispunjeni  uslovi  koji  bi  zahtijevali  izdvajanje predmeta g. Koça od druga dva i njegovo brisanje sa liste. Prema  odredbama  pravila  47.  stav  1.  Pravila  Suda,  kad  strana  koja  je  predmet  podnijela Sudu obavijesti Registrara o svojoj namjeri da ne nastavi sa predmetom, "Sud će, nakon što dobije mišljenje Komisije, odlučiti da li je prikladno odobriti obustavu postupka i, prema tome, predmet skinuti sa svoje liste". U vezi sa tim, Sud je primijetio da Vlada – jedina strana u ovom postupku (v. pravilo  1.  stav  (h.))-  nije  izrazila  da  želi  da  nastavi  sa  postupkom.  U  stvari,  prijedlog  Vlade  nije upućivao  na  stav  1.  nego  na  stav  2.  pravila  47.  Stav  2.  ovlašćuje  Sud  da  predmet  koji  mu  je Komisija  uputila,  skine  sa  liste,  ali  samo  onda  kad  je  "obaviješten  o  prijateljskom  rješenju, sporazumu ili nekom drugom načinu da se obezbijedi rješenje problema". Obzirom da su Vlada i Komisija predočile predmet, Sud može - čak i ako se prijedlog Vlade može smatrati obavještenjem o obustavi – u pogledu g. Koça skinuti predmet sa liste, samo ako su zadovoljeni uslovi iz stava 2. pravila 47. Prema tome, Sud mora ustanoviti da li u predmetu g. Koça postoji prijateljsko rješenje, sporazum ili neki drugi način koji će omogućiti rješenje problema. 
Sud uzima u obzir zvanično obavještenje Vlade da se "prinudno naplaćivanje troškova od podnosioca predstavke g. Koça, u skladu sa presudom Porotnog suda pri Regionalnom sudu Ahen od 6. decembra 1973. godine, djelimično izmijenjenom odlukom Apelacionog suda Keln od 5. juna 1975. godine, neće sprovoditi u budućnosti", "čak i ako se podnosilac predstavke vrati u Saveznu Republiku Njemačku (v. stav 29. gore). Sud, slično tome, uzima u obzir šta je predstavnik Vlade rekao u vezi  sa  mogućom  primjenom  člana  50.  Konvencije  u  pogledu  neophodnih  dodatnih troškova g. Koça. Bilo kako bilo, memorandum Vlade, iako jednostrani akt, prema mišljenju Suda, ne može se odnositi na "prijateljsko rješenje" ili "sporazum" u smislu značenja pravila 47. stav 2. Ne može se smatrati ni "činjenicom koja će omogućiti rješenje problema". U stvari, odricanje od naknade iznosa koji  je  određen  g.  Koçu  nije  proizašlo  iz  razloga  na  temelju  člana  6.  stav  3.  (e)  Konvencije; odricanje  proizlazi  iz  posebne  težine  i  troška  naplate,  kao  i  iz  porodičnih  razloga  podnosioca predstavke,  kao  i  njegove  finansijske  situacije.  Dalje,  odricanje  od  naknade  ne  uklanja  pravni interes podnosioca predstavke za utvrđenjem nasaglasnosti presude Apelacionog suda Keln, kojom mu  je  naloženo  plaćanje  troškova  prevoda,  sa  Konvencijom.  Vlada  ne  priznaje,  prema  njihovom navedenom memorandumu, da su njemačko pravo i njegova primjena suprotni članu 6. stav 3 (e). Nasuprot, ona smatra da je pravo i njegova primjena u skladu sa Konvencijom. Obzirom da je g. Koç  zahtijevao  naknadu  prouzrokovanih  mu  troškova  u  ovom  postupku,  zadržavanje  njegovog predmeta na listi Suda se takođe opravdava mogućom primjenom člana 50. u odnosu na njega. Zadržavanje  predmeta  u  cjelosti  na  listi  olakšaće  Vladi,  koja  traži  od  Suda  da  tumači Konvenciju,  tako  što  će  joj  dati  odgovor  o  potpunosti  na  koji  imaju  pravo,  o  pitanju  sukoba mišljenja o značenju odredaba o kojima je riječ; kako su delegati Komisije pravilno naglasili, ovaj sukob leži u korijenu cijelog predmeta. 
Prema tome, Sud odlučuje da ne izdvoji predmet g. Koça od druga dva i da ga ne skine sa liste.
 II. Navodna povreda člana 6. stav 3 (e)

U podnescima  podnosilaca  predstavke,  obveza  plaćanja  troškova,  kako  su  im  nametnuli Regionalni sudovi iz Bielefelda i Berlina i Apelacioni sud Keln, predstavlja povredu člana 6. stav 3 (e) Konvencije koji propisuje: 
"Svako ko je optužen za krivično djelo ima slijedeća minimalna prava:

......

(e.)   da  koristi  besplatnu  pomoć  tumača  ukoliko  ne  razumije  ili  ne  govori  jezik koji se koristi na sudu."

U izvještaju, Komisija je dala jednoglasno mišljenje da odluke na koje se žale podnosioci predstavke krše član 6. stava 3 (e). Komisija smatra da ova odredba znači da se svakoj optuženoj osobi  koja  "ne  razumije  ili  ne  govori  jezik  koji  se  koristi  na  sudu"  mora  obezbijediti  besplatna pomoć prevodioca i ne može se od njega zahtijevati isplata nastalih troškova.

Vlada je osporila valjanost ovog mišljenja. Dostavila je da član 6. stav 3. izuzima optuženog od plaćanja unaprijed troškova usluga prevodioca, ali ga ne lišava snošenja troškova nakon što je osuđen. 

U svrhe  tumačenja  člana  6.  stav  3  (e)  Sud  će  se  voditi,  kao  što  su  Vlada  i  Komisija, članovima  31.  do  33.  Bečke  konvencije  od  23.  maja  1969.  godine  o  Zakonu  o  sporazumima  (v. presudu  Golder  od  21.  februara  1975.  godine,  Serija  A,  broj  18,  strana  14,  stav  29).  U  cilju odlučivanja  o  pitanju  proizašlog  iz  ovog  postupka,  Sud  će,  prema  tome,  nastojati  da  ustanovi "uobičajeno značenje koje se pridaje odredbama" člana 6. stav 3 (e) "u njegovom konteksu i svjetlu njegovog predmeta i svrhe" (član 31. stav 1. Bečke konvencije). 
Sud nalazi, kao što je i Komisija, da izrazi "gratuitement"/"besplatno" u članu 6. stav 3. (e) sami daju jasno i određujuće značenje tih izraza. Na francuskom "besplatno" označava "d'une manière gratuite,  qu'on  donne  pour  rien,  sans  rétribution"  (Littré,  Dictionnaire  de  la  langue française), "dont on jouit sans payer" (Hatzfeld et Darmesteter, Dictionnaire général de la langue française),  "à  titre  gratuit,  sans  avoir  rien  à  payer",  suprotno  od  "à  titre  onéreux"  (Larousse, Dictionnaire  de  la  langue  française),  "d'une  manière  gratuite;  sans  rétribution,  sans  contrepartie" (Robert,  Dictionnaire  alphabétique  et  analogique  de  la  langue  française).  Slično,  na  engleskom "besplatno" znači "bez plaćanja, besplatno (Skraćeni oksfordski rječnik), "besplatno ili bez naplate, dato ili nabavljeno bez troškova ili plaćanja" (Webster-ov Treći novi međunarodni rječnik).  Zbog   toga   Sud   ne   može   pripisati   izraze   "besplatno"   i   "bez   troškova"   nejasnim značenjima koje obično imaju u oba službena jezika Suda: ovi izrazi ne znače uslovno vraćanje, niti privremeni izuzetak, niti odgodu, već jednom i za svagda izuzetak svih dužnosti. Međutim ostaje da se utvrdi da li, kao što je Vlada smatrala, sadržaj, kao i objekt i svrha te odredbe odbacuju literarno tumačenje. 
Prema Vladi, sva prava, nabrojana u članu 6. stav 3., tiču se krivičnog postupka i odvojena od suštine kad se konačnom i obavezujućom presudom okonča taj postupak, njegovim pravičnim vođenjem, koje  se  garantuje  tim  pravima.  Vlada  je  dostavila  da  je  ovdje  riječ  o  određenim minimalnim   pravima   koja   su   –   određivanjem   sadržaja   prava   na   pravično   suđenje   kako   je obuhvaćeno  članom  6.  stav  1.  –  data  samo  optuženim  ("svako  optužen  za  krivično  djelo",  tout accusé"). Vlada se, slično tome, oslanja na pretpostavku nevinosti, koju obuhvata član 6. stav 2. i koja se pobija konačnom i izvršnom osudom optuženog. Njeno rezonovanje je da različite garancije pravičnog suđenja, obzirom da je ona namjeravala da spriječi optuženog da upotrijebi pretpostavku nevinosti, gube valjanost u isto vrijeme kao i ta pretpostavka. Podneskom Vlade troškovi postupka predstavljaju posljedicu osude i zbog toga su u cjelosti izvan djelokruga člana 6. 
Sud primjećuje  da,  u  svrhe  osiguranja  pravičnog  suđenja,  stav  3  član  6.  sadrži  određena prava   (“minimum   prava”/”notamment”)   za   optuženog   (osoba   "optužena   za   krivično   djelo"). Međutim  iz  toga  ne  slijedi,  što  se  tiče  podstava  (e.),  da  se  od  optužene  osobe  zahtijeva  da  plati troškove  prevođenja  onda  kad  je  osuđen.  Tumačiti  član  6.  stav  3  tako  da  se  domaćim  sudovima dopusti da obavežu osuđenu osobu da snosi troškove, predstavljalo bi ograničavanje beneficija iz tog člana i u praksi, osporavanje te benificije eventualno optuženoj osobi, kako su pravilno naglasili delegati Komisije. Takvo bi tumačenje lišilo član 6. stav 3 (e) u velikom dijelu njegovog efekta, uskratilo  bi  prednost  optuženom  koji  ne  razumije  niti  govori  jezik  koji  se  koristi  pred  sudom  u odnosu na onog koji poznaje taj jezik - ovo su mane zbog kojih je član 6. stav 3. posebno sačinjen kako bi ih ublažio.
Dalje, ne može se isključiti da obaveza osuđene osobe da plati troškove prevođenja može imati posljedice na ostvarivanje njegovih prava na pravično suđenje koje je zaštićeno članom 6. (v. Golder presudu od 21. februara 1975. godine, Serija A, broj 18, strana 18, stav 36) čak i ako je, kao što je u Saveznoj Republici Njemačkoj, prevodilac postavljen da pomogne svakoj optuženoj osobi koja nije upoznata sa jezikom pred sudom. Takvo imenovanje odmah eliminiše ozbiljne prepreke koje bi proizašle ako optužena osoba sama sebe brani, na jeziku kojim ne vlada ili nije kompletno savladala, nego da stvara dodatne troškove. Iako, kao što su istakli delegati Komisije, ostaje rizik da u nekim graničnim slučajevima imenovanje ili neimenovanje prevodioca može zavisiti od stava koji zauzme optuženi, koji može biti pod uticajem straha od finansijskih posljedica.

Dakle,  ne  bi  bilo  samo  suprotno  uobičajenom  značenju  izraza  "besplatan/bez  troškova", nego i predmetu i svrsi člana 6., a posebno stava 3 (e), ako ovaj stav smanjuje garancije prava na prethodno izuzimanje od plaćanja – ne spriječavajući domaće sudove da obavežu osuđenu osobu na snošenje troškova prevoda -, jer bi pravično suđenje kojem član 6. teži da zaštiti imalo samo po sebi suprotan efekat. 

Vlada iz drugih podstavova člana 6. stav 3 izvodi dalje argumente koji potkrijepljuju njen stav.
 Ona se oslanja na podstav (c) koji svakome optuženom za krivično djelo daje pravo "da se sam brani ili uz pomoć branioca po vlastitom izboru ili ukoliko nema dovoljno sredstava da plati branioca, da ga dobije besplatno, kada to nalažu interesi pravde". Vlada se slično tome poziva na podstav (d) prema kojem svaka optužena osoba ima pravo "da sama ispituje ili zahtijeva ispitivanje svjedoka optužbe i da se prisustvo i saslušanje svjedoka odbrane odobri pod uvjetima koji važe i za svjedoka optužbe".

 Vlada smatra da riječi "besplatno/bez troškova" navedene u dva podstava (c) i (e) moraju imati isto značenje u obje odredbe. U njenom podnesku ne postoji ništa što bi opravdalo navode da riječi  iz  podstava  (c)  odmah  izuzimaju  optuženog,  nakon  njegove  osude,  od  plaćanja  troškova pravne pomoći koja mu je data u okolnostima u navedenom podstavu.

 Dalje,  za  Vladu  se  tri  podstava  (c),  (d)  i  (e)  člana  6.  stav  3  razlikuju  od  dva  prethodna podstava  zato  što  povlače  finansijske  posljedice  u  ostvarivanju  gore  objašnjenih  prava;  bilo  bi pogrešno  pretpostaviti,  Vlada  tvrdi,  da  Konvencija  treba  da  ustanovi  proizvoljnu  razliku  između finansijskih  posljedica  svakog  od  gore  navedenih  prava  odobravanjem  optuženom  jednom  i  za svagda izuzeće od plaćanja troškova prevođenja. 

Sud ne prihvata ovaj argument. Sud nije pozvan da u ovom postupku tumači podstavove (c) i (d) člana 6. stav 3 koji se ne tiču iste situacije kao podstav (e). Prema tome, Sud ne namjerava da ustanovi zbog kojih razloga i pod kojim okolnostima, troškovi koji se odnose na ove odredbe, mogu biti dosuđeni protiv ili ostavljeni da ih snosi optuženi nakon njegove osude. Sud se ograničava na slijedeću primjedbu: kakvegod sumnje bile podstaknute tumačenjem podstavova (c) i (d), ne mogu se osloniti na bilo kakvo suprotstavljanje jasnom značenju pridjeva "besplatno" u podstavu (e). 
Vlada, na  kraju,  tvrdi  da  ne  bi  bilo  logično  izuzeti  osuđenu  osobu  od  plaćanja  troškova prevoda proizašlih za vrijeme suđenja i od plaćanja bilo kakvih troškova koje iziskuje prevođenje informacija  na  koje  upućuje  podstav  (a),  prema  kojem  "svako  optužen  za  krivično  djelo  ima (pravo)...  da  bude  odmah  obaviješten  na  jeziku  koji  razumije  o  prirodi  i  razlogu  optužbe  protiv njega".
 Ovaj argument zaista podržava sumnju da pravo na besplatnu pomoć prevodioca, kako je zagarantovano  podstavom  (e)  stava  3,  pokriva  samo  troškove  proizašle  iz  prevođenja  za  vrijeme suđenja. Međutim, na prvi pogled ne proizlazi da se član 6. stav 3 (e) isključivo primjenjuje samo na troškove proizašle iz prevođenja optužbe navedene u podstavu (a), kao i za troškove proizašle prevođenjem razloga za hapšenje i podignute optužbe – stvar o kojoj svako uhapšen mora, prema članu  5.  stav  2,  biti  obaviješten  na  "jeziku  koji  razumije".  Sud  će  se  vratiti  ovom  pitanju  (u stavovima 48 i 49 dole) kad odluči da li se pravo navedeno u članu 6. stav 3 (e) odnosi na troškove na koje su njemačkisudovi obavezali podnosioce predstavke. 

Prema tome, Sud nalazi da uobičajeno značenje izraza "besplatno i "slobodno" u članu 6. stav 3  nije  kontradiktorno  kontekstu  podstava  i  potvrđuje  se  predmetom  i  svrhom  člana  6.  Sud zaključuje  da  pravo  zaštićeno  članom  6.  stav  3  (e)  omogućava  pravo  na  besplatnu  pomoć prevodioca  svakom  ko  ne  govori  ili  ne  razumije  jezik  koji  se  koristi  pred  sudom,  bez  kasnijeg zahtjeva da plati nastale troškove. 
Ostaje da  se  odluči  da  li  su  i  u  kojoj  mjeri  sporne  odluke  njemačkih  sudova  u  skladu  sa članom 6. stav 3. 
Pred Sudom se pojavila razlika mišljenja između Vlade i Komisije koji troškovi spadaju u djelokrug člana  6.  stav  3  (e).  Podneskom  Vlade,  član  6.  stav  3  (e)  “jasno  i  brzo  rješava  pomoć prevodioca na usmenoj raspravi (ročištu)" ali se ne primjenjuje na druge troškove prevođenja. Sud ne može prihvatiti tvrdnju Vlade, čiju su ispravnost delegati osporili. Član 6. stav 3 (e) ne navodi da svaka optužena osoba ima pravo na besplatnu pomoć prevodioca na usmenoj raspravi (á l'audience); on navodi da je ovo pravo dodijeljeno "ako ne razumije ili ne govori jezik koji se koristi pred sudom" ("s'il ne comprend pas ou ne parle pas la langue employé á l'audience"). Kako su delegati naglasili, zadnje navedeno predstavlja samo naznaku uslova za odobravanje besplatnog prevođenja. Štaviše, engleski tekst "koji se koristi na sudu" je šireg značenja nego francuski izraz "employée á l'audience" (doslovce prevedeno kao "koji se koristi na ročištu"), predstavlja dodatni argument u tom smislu. Sačinjen u kontekstu prava na pravično suđenje koje garantuje član 6., stav 3 (e) označava da  optužena  osoba  koja  ne  razumije  ili  ne  govori  jezik  koji  se  koristi  na  sudu  ima  pravo  na besplatnu pomoć prevodioca pri prevođenju svih tih dokumenata ili izjava u postupku pokrenutom protiv njega kad je neophodno da on razumije da bi mogao ostvariti beneficije pravičnog suđenja. 
U vezi s tim, postoje određene razlike u ova tri predmeta.
 G. Luedicke je trebalo da plati 225.40 DM za troškove prevođenja, uključujući i 154.60 DM u pogledu ročišta  (v.  stav  16  gore).  Punomoćnici  koji  su  se  pojavili  pred  sudom  nisu  dostavili nikakve detalje u vezi sa prirodom još uvijek postojećeg potraživanja; prema tome, Sud ne može da zaključi da je ovaj odnos izvan djelokruga garancija iz člana 6. stav 3 (e).

 U pogledu g. Koça, troškovi prevođenja se isključivo odnose na tri ročišta pred Porotnim sudom pri Regionalnom sudu u Ahenu i iznose 311.50 DM, 510.50. DM i 112.50 DM (v. stav 27 gore). Prema tome, ovi troškovi nesporno ulaze u djelokrug člana 6. stav 3.

 Troškovi   prevođenja   dosuđeni   na   teret   g.   Belkacema   proizlaze   iz   četiri   različita proceduralna koraka, tj. pojavljivanje optuženog pred sudijom (33.25 DM), preispitivanje njegovog pritvora  (67.60  DM),  prevođenje  optužbe  (90.20  DM)  i  ročište  (130.90  DM)  (v.  stav  22  gore). Prema mišljenju Suda, član 6. stav 3 obuhvata sve ove troškove. 

Prema tome, Sud zaključuje da osporene odluke njemačkih sudova krše član 6. stav 3 (e) Konvencije. 
III.       Navodna povreda člana 14. 

U svojim predstavkama Komisiji, g. Luedicke i g. Belkacem su naveli diskriminaciju zbog toga što će stranac, koji tečno ne govori njemački jezik, nakon osude možda morati platiti troškove prevođenja i zbog toga snositi teže novčane odgovornosti nego državljanin tužene strane. Prema g. Luedickeu, takvo postupanje krši član 14. Konvencije, koji propisuje: "Uživanje   prava   i   sloboda   predviđenih   ovom   konvencijom   osigurava   se   bez diskriminacije   po   bilo   kojoj   osnovi,   kao   što   su   pol,   rasa,   boja   kože,   jezik, vjeroispovjest, političko ili drugo mišljenje, nacionalno ili socijalno porijeklo, veza sa nekom nacionlnom manjinom, imovno stanje, rođenje ili drugi status." 
U svojim odlukama o prihvatljivosti od 11. marta 1976. godine (g. Luedicke) i 4. oktobra 1976. godine (g.  Belkacem  i  g.  Koç),  Komisija  je  izrazila  stav  da  iz  predstavki  "proizlaze/  (su) proizašla pitanja... prema članu 14. u vezi sa pozicijom stranaca".  Ipak,  u  svom  izvještaju  od  18.  maja  1977.  godine  Komisija  je  navela  da  ne  smatra neophodnim da nastavi ispitivanje predmeta prema ovoj odredbi, obzirom da je iz njenih zaključaka proizašlo, u vezi sa članom 6. stav 3 (e), da se plaćanje troškova prevođenja ne bi trebalo zahtijevati od bilo kojeg pojedinca. Glavni delegat je u izdvojenom mišljenju izjavio da se on ne slaže sa ovim stavom. Konačno,  u  zahtjevu  od  10.  oktobra  1977.  godine  kojim  je  predočila  predmet  Sudu, Komisija je tražila da Sud "odluči o pitanju da li zahtjev da osuđena osoba takođe treba da plati troškove prevođenja... takođe predstavlja kršenje člana 14. u vezi sa članom 6. stav 3 (e)". Prema  podnesku  Vlade,  podnosioci  predstavke  nisu  pretrpjeli  bilo  kakvo  diskriminatorno postupanje koje krši član 14. 
Sud je,  saglasivši  se  sa  Komisijom,  smatrao  da  u  posebnim  okolnostima  nije  neophodno ispitivati predmet i prema članu 14. U ovom predmetu relevantan je samo član 6. stav 3 (e). U cilju osiguranja prava na pravično suđenje član 6. stav 3 (e) teži da spriječi svaku nejednakost između optužene osobe koja ne govori jezik koji se koristi pred sudom i osobe koja govori i razumije taj jezik;  Stoga,  to  se  treba  smatrati  kao  posebno  pravilo  u  vezi  sa  opštim  pravilom  sadržanim  u članovima 6. stav 1 i 14. gledanim zajedno. Prema tome, ne postoje okviri primjene zadnje dvije odredbe.
 IV. Primjena člana 50. 

Prema članu 50. Konvencije, ako Sud nađe "da je odluka o preduzetoj mjeri" bilo koje vlasti strane potpisnice "sasvim ili djelimično suprotna obavezama koje proizlaze iz... Konvencije, te ako međunarodno pravo  navedene  (države)  dozvoljava  samo  djelimičnu  naknadu  štete  u  vezi  sa posljedicama te odluke ili mjere" Sud "će, ako je nophodno, dodijeliti pravičnu naknadu oštećenoj strani".
 Pravila  Suda  određuju  da  će,  kad  Sud  "nađe  da  je  došlo  do  povrede  Konvencije,  u  istoj presudi donijeti odluku o primjenjivosti člana 50. Konvencije, ako to pitanje, nakon što je otvoreno prema pravilu 47. bis , spremno za odluku; ako pitanje nije spremno za odluku, Sud će ga zadržati u cjelini ili djelimično i zakazati dalju proceduru" (pravilo 50. stav 3, prva rečenica). 

Dana 8.  maja  1978.  godine,  delegati  su  uputili  Sudu  stavove  podnosilaca  predstavke  o primjeni  člana  50.  Konvencije.  Iz  ovih  stavova  proizlazi  da  g.  Luedicke  traži  naknadu  u  obliku "naknade  troškova  prevođenja  koje  je  platio  i  dodatnih  troškova  koje  je  imao  za  vrijeme  tog postupka". G. Belkacem je naznačio da do sad nije trebao platiti troškove prevoda i naveo je da nije pretrpio  bilo  kakve  gubitke.  On  je  dodao  da  'troškovi,  uključujući  i  putne  troškove  njegovog punomoćnika u ovom postupku prestavljaju gubitak samo u širem smislu"; navedeno je da su oni "dodatna  posljedica  odluka  njemačkih  sudova".  G.  Koç  je  naveo  da  se,  u  svjetlu  memoranduma predstavnika Vlade u smislu da će naplata troškova biti obustavljena, on suzdržava od zahtjeva za posebnu  naknadu;  međutim,  u  slučaju  da  se  Sud  slaže  sa  zaključcima  Komisije,  njegov  zahtjev Sudu  je  da  "Saveznoj  Republici  Njemačkoj  treba  da  bude  naloženo  da  plati  dodatne  troškove proizašle zastupanjem podnosioca predstavke u ovom postupku". 
Na ročištu  od  25.  maja  1978.  godine,  predstavnik  Vlade  je  objavio  da  će  "Savezna Republika  Njemačka  u  potpunosti  ispoštovati  svoje  obaveza  prema  Konvenciji  ako  Sud  dođe  do zaključka  da  je  došlo  do  povrede  Konvencije,  bez  donošenja  dalje  odluke  prema  članu  50.  da osigura izvršenje sudske presude". Ona je naznačila da Vlada neće jedino staviti prijedlog zakona Bundestagu  da  izmijeni  zakon  koji  je  trenutno  na  snazi  nego  će  preuzeti  korake  da  popravi  sve druge gubitke koje bi možda pretrpjeli podnosioci predstavke u kontekstu ovog postupka. Predmet neophodnih  dodatnih  troškova  trojice  podnosilaca  predstavke  će,  dodao  je,  nadležne  vlasti  na pravičan način riješiti sa njima. Delegati  Komisije  su  naveli  da  zbog  stava  Vlade,  koji  oni  pozdravljaju,  smatraju  da  nije neophodno da daju bilo kakav stav u tom smislu. 
Uzimajući službeno u obzir memorandum koji je dala predstavnik Vlade i zapažajući u obzir izjavu delegata, Sud smatra da je pitanje primjene člana 50. Konvencije spremno za odluku u vezi sa troškovima prevoda koje je platio g. Luedicke, ali ne i u pogledu ostalih zahtjeva podnosilaca predstavke koje oni za sada nisu odredili. Prema tome, potrebno je odložiti pitanje u vezi sa tim zahtjevima i zakazati dalji postupak, uzimajući u obzir mogućnost posmatranu u pravilu 50. Pravila suda.
 

 ZBOG OVIH RAZLOGA, SUD 

Odlučuje, jednoglasno,  da  ne  skine  predmet  sa  liste  u  vezi  sa  podnosiocem  predstavke  g. Koçom; 
Odlučuje, jednoglasno, da je došlo do kršenja člana 6. stav 3 (e) Konvencije; 
Odlučuje, jednoglasno, da nije neophodno predmet ispitivati prema članu 14.; 
Odlučuje, jednoglasno,  da  Savezna  Republika  Njemačka  mora  nadoknaditi  g.  Luedickeu troškove prevođenja koje je on bio obavezan da plati; 
Odlučuje, jednoglasno,  da  pitanje  primjene  člana  50.  nije  spremno  za  odluku  u  vezi  sa drugim zahtjevima podnosilaca predstavke; 
prema tome,

odloži odlučivanje o pitanju u vezi sa drugim zahtjevima;
poziva sve pred Sudom prisutne da ga, u roku od tri mjeseca od dana donošenja ove presude, obavijeste, u roku od tri mjeseca od dana donošenja ove presude, o svakoj prijateljskoj nagodbi do koje bi Vlada i podnosioci predstavke mogli doći;
odloži dalji postupak po ovom pitanju.
 

Presuda je sačinjena na engleskom i francuskom jeziku, od kojih je francuski tekst original, u  Zgradi  ljudskih  prava,  Strasbourg,  dvadeset  osmog  dana  novembra,  hiljadu  devet  stotina  i sedamdeset osme godine.

Gérard J. WIARDA Predsjednik

 

Marc-André EISSEN Registrar

 

 Sudije Mosler i Lagergren su priložili svoja odvojena mišljenja na ovu presudu, u skladu sa članom 51. stav 2 Konvencije i pravilom 50. stav 2 Pravila suda. 

G.J. W.

M.-A. E.

 

ODVOJENO MIŠLJENJE SUDIJE MOSLERA

Slažem se sa presudom u cjelini osim po jednom od osnova koji su naveli Vijeće da ostavi predmet g. Koça na listi. Obzirom da je ova odluka opravdana razlozima drugačijim u odnosu na one koje želim da stavim pod znak pitanja, i pored toga dolazim do istog rezultata.

U drugom podstavu stava 36 presude, Vijeće ispravno navodi da izjava Vlade kojom se kaže da  prinudna  naplata  troškova  neće  biti  sporovedena  ne  predstavlja  "činjenicu  te  vrste  koja  bi obezbijedila rješenje problema". Vijeće zaključuje da član 47. stav 2 Pravila Suda ne daje ovlaštenje da se predmet skine sa liste.

Vlada  je  dala  ovu  izjavu  za  vrijeme  usmene  rasprave  pred  Sudom  (v.  stav  29  presude). Direktna i osnovna posljedica presude Apelacionog suda u Kelnu od 5. juna 1975. godine na koju se žalio g. Koç u njegovoj predstavci je, prema tome, uklonjena. Međutim, pravni interes g. Koça da nastavi sa postupkom pred Sudom ostaje, obzirom da može doći do posljedica koje ta izjava nije uklonila i iz kojih bi proizašlo pitanje dodjele pravične naknade prema članu 50. Konvencije. Ovaj osnov po kojem je predmet ostao na listi, Vijeće je takođe naglasilo (kraj drugog podstava stava 36),  ali  glavni  razlog  je  to  što  izjava  ne  bi  uklonila  pravni  interes  podnosioca  predstavke  da  se ustanovi  nesaglasnosti  presude  Apelacionog  suda  Keln  prema  kojoj  mu  je  naloženo  da  plati troškove prevoda, sa Konvencijom. U stvari, Vlada smatra da njemačko pravo i njegova primjena na  predmet  g.  Koça  u  njemačkim  sudovima  je  u  saglasnosti  sa  Konvencijom.  Kako  se  u  presudi primjećuje, izjava nije ishitrena razlozima koji proizlaze iz člana 6. stav 3 (e) Konvencije.

Čini mi se da ovo rezonovanje znači da pojedinac koji se žali pred Komisijom ima pravo, ne samo na ukidanje akta koji predstavlja povredu prema njemu i, ako je potrebno, na dodjelu pravične naknade, nego također i na odluku Suda o tome da li je pravo i sudska odluka koji čine povredu, u skladu  sa  Konvencijom.  Međutim,  prema  obrazloženju  presude,  izgleda  je  razlog  zbog  kojeg  je Vlada stavila van snage odluku osporenu predstavkom, pravno značajna činjenica.

Svi  priznaju  da  član  25.  Konvencije  ne  omogućuje  pojedincu  pravo  na  osporavanje zakonodavstva Strane potpisnice. Svaki podnosilac predstavke mora tvrditi da je došlo do povrede u vezi sa njim. Ako je akt, koji je predstavljao povredu, stavljen van snage za vrijeme postupka pred jednim  ili  drugim  institucijama  Konvencije,  predstavka  ostaje  bez  predmeta  koji  predviđa  da podnosilac predstavke nije pretrpio bilo kakvu posljedicu osim direktne posljedice tog akta.

Smatram da se član 25. ne može tumačiti tako da omogućuje podnosiocu predstavke pravni interes  da  se  u  njegovim  predmetu  utvrdi  da  su  pravo  države  ili  presuda  nacionalnih  sudova zasnovane  na  tom  pravu,  nespojivi  sa  Konvencijom,  osim  ako  takav  nalaz  nije  neophodan  da  se odluči  da  li  je  došlo  do  povrede  Konvencije  u  predmetu  podnosioca  predstavke.  Obzirom  da  je zadnji uslov zadovoljen u ovom predmetu, Sud mora donijeti odluku u predmetu g. Koça.

Nisam zanemario činjenicu da presuda ograničava pravni interes podnosioca predstavke u njegovom predmetu. Međutim, razlozi su, da kažem na kraju, neodređeni. Ako su uzeti u značenju koje sam upravo iznio, neću se saglasiti sa posljedicama.

 

ODVOJENO MIŠLJENJE SUDIJE LAGERGREN

Pridružujem se presudi, ali bih želio da navedem slijedeće.

U toku postupka dosta se diskutovalo o značenju podstava (c) člana 6. stav 3 Konvencije. Uzet   samostalno,   izraz   "besplatno"   mora   neophodno   imati   isto   neodređeno   značenje   u podstavovima  (c)  i  (e)  člana  6.  stav  3.  Po  mom  mišljenju,  iz  uvoda  podstava  (c)  onda  slijedi  da optuženi,  nakon  njegove  osude,  mora  biti  izuzet  od  plaćanja  troškova  pravne  pomoći,  makar  u periodu kad nema srestava da ih plati. Ako viši sud ili vlast, po žalbi nađe da pravna pomoć nije činjenica koju zahtijeva pravni interes, pojedinac ne treba biti u obavezi da plati takvu pomoć, čak i ako on ima sredstva.