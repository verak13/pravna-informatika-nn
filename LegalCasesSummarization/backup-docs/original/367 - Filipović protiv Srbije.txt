SAVET EVROPE
EVROPSKI SUD ZA LjUDSKA PRAVA
DRUGO ODELjENjE
PREDMET FILIPOVIĆ protiv SRBIJE
(Predstavka br. 27935/05)
PRESUDA
STRAZBUR
20. novembar 2007. godine

 

Ova presuda će postati pravnosnažna u okolnostima predviđenim članom 44. stav 2. Konvencije. Moguće su redaktorske promene.

 

U predmetu Filipović protiv Srbije, Evropski sud za ljudska prava (Drugo odeljenje) zasedajući u veću u čijem su sastavu bili:

gđa F. TULKENS (F. TULKENS) predsednik,

g. A. B. BAKA (A. B. BAKA),

g. I. KABRAL BARETO (I. CABRAL BARRETO),

g. R. TURMEN (R. TÜRMEN),

g. V. ZAGREBELSKI (V. ZAGREBELSKY),

GđA A. MULARONI (A. MULARONI),

g. D. POPOVIĆ, sudije

i gđa F. Elens-Pasos (F. ELENS-PASSOS), zamenik sekretara Odeljenja,

posle većanja na zatvorenoj sednici održanoj 23. oktobra 2007. godine, izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (br. 27935/05) protiv državne zajednice Srbija i Crna Gora, čiji je sledbenik Srbija od 3. juna 2006. godine (videti stav 29. u daljem tekstu), koju je Sudu podneo po članu 34 Konvencije za zaštitu ljudskih prava i osnovnih sloboda (u daljem tekstu zvana "Konvencija") u to vreme državljanin državne zajednice Srbija i Crna Gora, g. Zoran Filipović (u daljem tekstu zvani "podnosilac predstavke"), dana 22. jula 2005. godine.

2. Podnosioca predstavke je pred Sudom zastupao g. D. Vidosavljević, advokat iz Leskovca. Vladu državne zajednice Srbija i Crna Gora, a, kasnije, Vladu Srbije (u daljem tekstu zvana "Vlada") zastupao je njen zastupnik, g. S. Carić.

3. Podnosilac predstavke se žalio da je pretrpeo povredu prava na slobodu izražavanja na osnovu pravnosnažne parnične presude koja je doneta protiv njega.

4. Dana 2. juna 2006. godine Sud je odlučio da Vladu obavesti o predstavci. Primenjujući član 29 stav 3 Konvencije, rešio je da donese odluku o prihvatljivosti i osnovanosti predstavke istovremeno.

ČINjENICE

I. OKOLNOSTI PREDMETA

5. Podnosilac predstavke je rođen 1960. godine i trenutno živi u Babušnici, Srbija. U relevantnom trenutku bio je zaposlen kao poreski inspektor, a od 2000. godine je potpredsednik lokalnog ogranka Demohrišćanske stranke Srbije.

A. Krivični postupak

6. Dana 21. aprila 2002. godine Opštinski sud u Babušnici je podnosioca predstavke osudio za krivično delo klevete i naložio mu da plati novčanu kaznu u iznosu od 6.000 jugoslovenskih dinara (JUD) plus dodatnih JUD 25.000 na ime troškova.

7. U izreci ove presude sud je utvrdio: (i) da je dana 8. marta 2001. godine podnosilac predstavke učestvovao na javnom skupu u zgradi opštine Babušnica, (ii) da su ovom skupu prisustvovali potpredsednik Vlade Republike Srbije, zamenik ministra pravde i lokalne samouprave, kao i više od 80 opštinskih savetnika i drugih lokalnih vodećih ličnosti, i da je (iii) tom prilikom podnosilac predstavke javno izjavio da g. P. J., tadašnji predsednik opštine Babušnica, "nije prava osoba za taj posao", jer je već "proneverio 500.000 DM. Sud je tada zaključio da je ova izjava "netačna" i da, kao takva, može da "našteti ugledu i časti" g. P. J., dobro poznatog i poštovanog lokalnog poslovnog čoveka i društveno-političkog radnika, i konstatovao da je podnosilac predstavke kriv kako je tužen.

8. U obrazloženju, inter alia, Opštinski sud se oslonio na dva svedoka koja su, "iako članovi drugih političkih stranaka", čuli kako podnosilac predstavke izjavljuje da je predsednik opštine "proneverio 500.000 nemačkih maraka" 1996. godine, kao direktor velikog državnog preduzeća, ali je odbio, kao neuverljivo, svedočenje najmanje četvorice drugih svedoka koji su izjavili da je podnosilac predstavke rekao da je predsednik opštine "oštetio" državu za isti iznos od prihoda. Sud je dalje utvrdio da zvanični zapisnik sa sastanka o kome je reč, koji sadrži reči istog značenja, nema "veću dokaznu vrednost" pošto ga je sastavilo lice koje je i samo jedino "svedok", i, najzad, da krivična tužba protiv predsednika opštine za utaju poreza u 1996. godini nije na kraju imala za posledicu njegovu osudu (videti stavove 16 i 17 u daljem tekstu).

9. Dana 31. decembra 2003. godine Okružni sud u Pirotu je odbacio žalbu podnosioca predstavke i, na osnovu istih činjenica, utvrdio da je kriv za krivično delo uvrede, a ne krivično delo klevete, držeći da se sastanak o kome je reč ne može smatrati "javnim skupom" u smislu Krivičnog zakonika Republike Srbije. Kazna koju je odredio Opštinski sud je, međutim, potvrđena u celini i time je postala pravnosnažna.

B. Parnični postupak

10. Neutvrđenog dana 2004. godine, predsednik opštine je podneo posebnu parničnu tužbu za naknadu štete kod Opštinskog suda u Babušnici, tražeći 300.000 srpskih dinara (RSD) za duševnu patnju koju je pretrpeo zbog izjave podnosioca predstavke o kojoj je reč u gornjem tekstu.

11. Dana 23. septembra 2004. godine Opštinski sud je doneo delimičnu presudu u korist predsednika opštine, a da ga nije lično saslušao, i tom prilikom je naložio podnosiocu predstavke da plati RSD 120.000 na ime naknade, zajedno sa zateznom kamatom, plus troškove u iznosu od RSD 33.400. U to vreme, ovaj iznos je bio jednak iznosu od približno 2.077 evra (EUR), ili, konkretnije, ukupnoj neto plati podnosioca predstavke za prethodnih šest meseci.

12. U obrazloženju, sud se oslonio na krivičnu osudu podnosioca predstavke, kao i na konstatacije krivičnih sudova, i utvrdio da je ugledu predsednika opštine zaista naneta šteta, što mu je stvaralo ozbiljnu i stalnu duševnu patnju. Sud je primetio da je tužilac u ovom predmetu predsednik opštine i vodeći lokalni poslovni čovek, pa je zaključio da je potrebna odgovarajuća finansijska naknada.

13. Dana 20. decembra 2004. godine Okružni sud u Pirotu je odbacio žalbu podnosioca predstavke i, time, potpuno usvojio mišljenje Opštinskog suda, čija je presuda tako postala pravnosnažna. Podnosilac predstavke je 24. januara 2005. godine primio pisani primerak odluke Okružnog suda.

14. Dana 9. marta 2005. godine podnosilac predstavke je platio ukupno RSD 153.400 na ime naknade koja je protiv njega dodeljena, zateznu kamatu i troškove parničnog postupka.

V. Druge relevantne činjenice

15. Prema zvaničnom zapisniku sa sastanka koji je održan u zgradi opštine Babušnica dana 8. marta 2001. godine, potpredsednik Vlade je izjavio da je svrha skupa da se "utvrdi funkcionisanje opštine" u celini. On je pozvao učesnike da otvoreno iznesu svoja "kritička mišljenja" u tom pogledu i objasnio da će, ako je neophodno, Vlada razmotriti uvođenje posebnih mera sa ciljem da se pozabavi svakim ozbiljnim pitanjem.

16. Zapisnik je, posle toga, pokazao da je podnosilac predstavke optužio predsednika opštine da nije "prava osoba za taj posao" i da "ova ... zemlja zaslužuje nekog boljeg". On je zatim dodao da je 1996. godine, u svojstvu poreskog inspektora, utvrdio "brojne nepravilnosti" u vezi sa Liscom, državnim preduzećem kome je na čelu bio predsednik opštine, i da je on stoga podneo krivičnu tužbu, tvrdeći da je predsednik opštine oštetio državu za 500.000 nemačkih maraka" od prihoda.

17. Podnosilac predstavke je Sudu dostavio navedenu krivičnu tužbu od 24. juna 1996. godine, kao i tri posebna rešenja koja je izdala Republička uprava javnih prihoda: dva, od 22. avgusta 1996. godine odnosno 2. septembra 1996. godine, kojim se preduzeću Lisca nalaže da isplati neisplaćene poreze, i treće od 25. decembra 1996. godine, kojim se preduzeće kažnjava što to nije uradilo.

II. RELEVANTNO DOMAĆE PRAVO I PRAKSA

A. Zakon o obligacionim odnosima (objavljen u Službenom listu Socijalističke Savezne Republike Jugoslavije - Sl. list SFRJ - br. 29/78, 39/85, 45/89i 57/89 kao i u Službenom listu Savezne Republike Jugoslavije - Sl. list SRJ - br. 31/93)

18. Članom 154. definišu se osnove naknade u parničnom postupku.

19. Član 172. stav 1. predviđa da je pravno lice, koje uključuje i državu, odgovorno za štetu koju je prouzrokovalo neko "njegovo telo".

20. Članovi 199. i 200, inter alia, navode da svako ko je pretrpeo duševnu patnju kao posledicu kršenja njegove ili njene časti ili ugleda može, u zavisnosti od njihovog trajanja i jačine, podneti tužbu kod parničnih sudova radi novčane naknade, i, sem toga, tražiti druge vrste naknade "koje bi mogle" obezbediti odgovarajuće nematerijalno zadovoljenje.

21. Članovi 199. i 200. predviđaju, inter alia, da domaći sud može odlučiti da smanji naknadu uzimajući u obzir, ex officio, posebne finansijske okolnosti tužene.

B. Zakon o parničnom postupku iz 1977. godine (objavljen u Sl. listu SFRJ br. 4/77, 36/77, 6/80, 36/80, 43/82, 72/82, 69/82, 58/84, 74/87, 57/89, 20/90, 27/90 i 35/91, kao i u Sl. listu SRJ br. 27/92, 31/93, 24/94, 12/98, 15/98 i 3/02)

22. Član 12. stav 3. predviđao je da je parnični sud vezan pravosnažnom presudom krivičnog suda za izvršeno krivično delo kao i u pogledu krivične odgovornosti osuđenog lica.

V. Relevantna sudska nadležnost Vrhovnog suda u vezi sa odnosom između pravnosnažne krivične osude i kasnijeg parničnog postupka za naknadu štete

23. Parnični sud koji rešava zahtev za naknadu štete je vezan pravnosnažnom presudom krivičnog suda u pogledu krivične odgovornosti osuđenog lica. On "nije [međutim] vezan" nijednim drugim njegovim mišljenjem (Rev. 1089/90) i ima pravo da "samostalno oceni" odgovornost osuđenog lica u parničnom postupku (Gž. 1316/67).

G. Zakon o parničnom postupku iz 2004. godine (objavljen u Službenom glasniku Republike Srbije - Sl. glasnik RS - br. 125/04)

24. Članovi 3. stav 1, 413, 415, 417. i 418. predviđaju da javni tužilac, ex officio ili u odgovoru na određeni predlog jedne stranke, u roku od tri meseca, ima pravo da podnese zahtev za zaštitu zakonitosti protiv pravnosnažne odluke parničnog suda, ako ona iznosi na videlo da je odluka o kojoj je reč "zasnovana na nedozvoljenom raspolaganju stranaka, tj. na onom što je preduzeto radi povrede "prinudnih propisa, javnog poretka i pravila morala". Ako javni tužilac odbije da podnese zahtev ove vrste u predviđenom roku, stranka koja je inicirala njegovo podnošenje ima pravo da, u roku od trideset dana, podnese Vrhovnom sudu sopstveni zahtev za zaštitu zakonitosti.

25. Zakon o parničnom postupku iz 2004. godine stupio je na snagu 23. februara 2005. godine, čime je stavljen van snage Zakon o parničnom postupku iz 1977. godine. Član 491. st. 1. i 5. Zakona o parničnom postupku iz 2004. godine, međutim, predviđa da Zakon o parničnom postupku iz 1977. godine ostaje na snazi, inter alia, za sve postupke gde je presuda prvostepenog suda doneta pre 23. februara 2005. godine i, dalje, da će se svi nerešeni zahtevi za zaštitu zakonitosti rešavati na osnovu zakona iz 1977. godine.

D. Relevantne ustavne odredbe

26. Član 25. Ustava Republike Srbije, objavljenog u Službenom glasniku Socijalističke Republike Srbije - Sl. glasnik SRS - broj 1/90, predviđa sledeće:

"Svako ima pravo na naknadu svake materijalne i nematerijalne štete koju je pretrpeo zbog nezakonitog ili nepropisnog postupanja državnog službenika, državnog organa ili javnog organa, u skladu sa zakonom.

Takve štete nadoknađuje Republika Srbija ili javni organ [o kome je reč]."

27. Ovaj ustav je stavljen van snage 8. novembra 2006. godine, kada je "novi" Ustav, objavljen u Sl. glasniku RS br. 98/06 stupio na snagu.

28. Suština člana 35. stav 2. novog Ustava odgovara, u njegovom relevantnom delu, gore citiranom tekstu navedenog člana 25. prethodnog Ustava.

Đ. Sukcesija državne zajednice Srbija i Crna Gora

29. Relevantne odredbe u vezi sa sukcesijom državne zajednice Srbija i Crna Gora navedene su u presudi Matijašević protiv Srbije (br. 23037/04, stavovi 22-25, 19. septembar 2006. godine).

PRAVO

I. NAVODNA POVREDA ČLANA 10. KONVENCIJE

30. Podnosilac predstavke se žalio prema članu 10. zbog kršenja njegovog prava na slobodu izražavanja, što proizlazi iz pravnosnažne presude parničnog suda koja je doneta protiv njega.

Član 10. Konvencije, u relevantnom delu, glasi kako sledi:

"1. Svako ima pravo na slobodu izražavanja. Ovo pravo uključuje slobodu posedovanja sopstvenog mišljenja, primanja i saopštavanja informacija i ideja bez mešanja javne vlasti i bez obzira na granice. Ovaj član ne sprečava države da zahtevaju dozvole za rad televizijskih, radio i bioskopskih preduzeća.

2. Pošto korišćenje ovih sloboda povlači za sobom dužnosti i odgovornosti, ono se može podvrgnuti formalnostima, uslovima, ograničenjima ili kaznama propisanim zakonom i neophodnim u demokratskom društvu .... radi zaštite ugleda ili prava drugih ..."

A. Prihvatljivost

1. Kompatibilnost ratione temporis

31. Vlada je obrazložila da je ishod parničnog postupka o kome je reč "logička posledica" prethodne krivične osude podnosioca predstavke, koja se desila pre nego što je tužena država ratifikovala Konvenciju 3. marta 2004. godine. Predstavka je prema tome u celini nekompatibilna ratione temporis sa odredbama Konvencije.

32. Podnosilac predstavke se nije sa ovim saglasio.

33. Sud smatra da glavna činjenica konkretnog predmeta, naime mešanje tužene države u slobodu izražavanja podnosioca predstavke, leži u donošenju pravnosnažne sudske presude dana 20. decembra 2004. godine, jer je tada podnosilac predstavke postao obavezan da isplati dodeljenu naknadu (videti, mutatis mutandis, Zana protiv Turske, presuda od 25. novembra 1997. godine, Izveštaji o presudama i odlukama 1997-VII, stavovi 41. i 42. Videti takođe stavove 13. i 14. u gornjem tekstu). Dalje, iako su parnični sudovi bili vezani krivičnom osudom u smislu da li je podnosilac predstavke počinio krivično delo o kome je reč, oni su imali slobodu da samostalno ocene odgovornost podnosioca predstavke u parničnom postupku, kao i da odluče da li da uopšte dosude naknadu (videti stavove 22 i 23 u gornjem tekstu i stav 49 u daljem tekstu).

34. Shodno tome, primedba Vlade se mora odbaciti.

2. Iscrpljenost domaćih pravnih sredstava

(a) Argumenti koje su iznele strane

35. Vlada je iznela da podnosilac predstavke nije iscrpeo sva delotvorna domaća pravna sredstva.

36. Posebno, on je propustio da podnese poseban zahtev za naknadu štete u parničnom postupku prema članu 25. Ustava, kao i prema članovima 154, 172, 199. i 200. Zakona o obligacionim odnosima. (Vlada je dostavila pravosnažnu presudu gde je domaći sud primenio članove 5. i 8. Konvencije, zajedno sa članom 200. Zakona o obligacionim odnosima, a time je odobrio zahtev tužioca za naknadu u parničnom postupku u stvari koja obuhvata nezakonit nadzor, hapšenje i pritvor.)

37. Drugo, Vlada je primetila da podnosilac predstavke nije iskoristio zahtev za zaštitu zakonitosti (ZZZ), kako je predviđeno članom 417. i 418. Zakona o parničnom postupku iz 2004. godine.

38. Podnosilac je ostao pri stavu da je ispoštovao zahtev o iscrpljenju.

(b) Relevantna načela

39. Sud podseća da je, u skladu sa utvrđenom sudskom praksom, svrha pravila o unutrašnjim pravnim sredstvima iz člana 35. stav 1. Konvencije to da se Visokim stranama ugovornicama pruži mogućnost da spreče ili isprave navodne povrede pre nego što se neko zbog njih obrati Sudu.

40. Obaveza je države kada tvrdi da pravna sredstva nisu iscrpljena, da uveri Sud da su ta sredstva delotvorna, da su i teorijski i praktično bila na raspolaganju u relevantnom vremenu (videti, inter alia, Vernillo protiv Francuske, presuda od 20. februara 1991. godine, serija A, br. 198, str. 11-12, stav 27 i Dalia protiv Francuske, presuda od 19. februara 1998. godine, Izveštaji 1998-I, str. 87-88, stav 38).

41. Kada je uslov tog tereta dokazivanja ispunjen, podnosilac predstavke je dužan da dokaže da je pravno sredstvo na koje se država pozvala zapravo bilo iscrpljeno, ili da je zbog nekog razloga bilo neadekvatno ili nedelotvorno u konkretnim okolnostima predmeta, ili da su postojale posebne okolnosti koje su podnosioca odnosno podnositeljku predstavke oslobađale tog zahteva (videti Dankevich protiv Ukrajine, br. 40679/98, stav 107, 29. april 2003. godine).

42. Najzad, Sud ponavlja da gde je dostupno više delotvornih pravnih sredstava, na podnosiocu predstavke je da izabere pravno sredstvo kome će težiti (videti Airey protiv Irske, presuda od 9. oktobra 1979. godine, serija A br. 32, str. 12, stav 23).

(v) Ocena Suda

43. Čak i pod pretpostavkom da je podnosilac predstavke mogao podneti ZZZ, prema Zakonu o parničnom postupku iz 2004. godine (videti stav 25. u gornjem tekstu), Sud smatra da to nije bilo delotvorno pravno sredstvo u posebnim okolnostima konkretnog predmeta, pošto u spisu predmeta ništa ne ukazuje na to da je sama sporna pravnosnažna presuda zasnovana na nedozvoljenom raspolaganju stranaka (videti stav 24 u gornjem tekstu).

44. Sem toga, Vlada nije mogla da citira nijedan primer iz sudske prakse gde je zahtev na osnovu člana 25. Ustava i na osnovu članova 154, 172, 199. i 200. Zakona o obligacionim odnosima uspešno upotrebljen u nekom predmetu kao što je predmet podnosioca predstavke (videti stavove 18-20. i 36. u gornjem tekstu). U svakom slučaju, pošto je iscrpeo delotvorna pravna sredstva u parničnom postupku, koji je pokrenut protiv njega, od podnosioca predstavke se nije moglo opravdano očekivati da krene još jednim putem nesigurne naknade (videti stav 42. u gornjem tekstu).

45. Sud zato smatra da se pritužba podnosioca predstavke ne može proglasiti neprihvatljivom zbog neiscrpljenja domaćih pravnih sredstava prema članu 35 stav 1 Konvencije. Shodno tome, primedba Vlade u vezi sa ovim se mora odbiti.

3. Zaključak

46. Sud smatra da pritužbe podnosioca predstavke nisu očigledno neosnovane u smislu značenja člana 35. stav 3. Konvencije i smatra da ne postoji nijedan drugi osnov da ih proglasi nedopuštenim. Pritužbe se stoga moraju proglasiti dopuštenim.

B. Osnovanost

1. Argumenti koje su iznele strane

47. Vlada je potvrdila zaključke kao i mišljenja domaćih sudova i naglasila da je tvrdnja podnosioca predstavke o proneveri predsednika opštine pre činjenična tvrdnja, a ne vrednosni sud, koja nije potkrepljena relevantnim dokazima. Zaista, predsednik opštine nikada nije osuđivan i, zapravo, nije čak ni krivično gonjen uprkos činjenici da je protiv njega podneta krivična prijava.

48. Vlada je dalje navela da je namera podnosioca predstavke bila da omalovaži predsednika opštine u prisustvu potpredsednika Vlade, zbog čega je on imao svako pravo na zaštitu svog ugleda, i kao privatno lice i kao dobro poznata politička ličnost.

49. Vlada je primetila da je podnosilac predstavke aktivno učestvovao u postupcima pred domaćim sudovima, da se sam ishod parničnog postupka zasniva na njegovoj ranijoj krivičnoj osudi, a da je dodeljena naknada, koju su samostalno utvrdili parnični sudovi, u skladu sa finansijskom situacijom podnosioca predstavke, kao i na relevantnoj domaćoj sudskoj praksi po takvim pitanjima.

50. Najzad, Vlada je navela da je jezik podnosioca predstavke jasno prešao granice slobodnog izražavanja i da nema opravdanog osnova da podnosilac veruje da su njegove izjave tačne.

51. Vlada je stoga zaključila da je mešanje u slobodu izražavanja podnosioca predstavke "predviđeno zakonom", "neophodno u demokratskom društvu" i da je preduzeto radi zaštite "ugleda ili prava drugih".

52. Podnosilac predstavke je ponovo potvrdio svoju pritužbu, dodavši da dodeljena naknada "treba da ga finansijski uništi", kao i da ga odvrati od svake buduće političke kritike predsednika opštine lično.

2. Relevantna načela

53. Kao što Sud često primećuje, sloboda izražavanja predviđena članom 10. predstavlja jedan od suštinskih temelja jednog demokratskog društva. Prema stavu 2, ona ne važi samo za "informacije" ili "ideje" koje se prihvataju ili smatraju uvredljivim, već i za ono što vređa, šokira ili uznemirava (videti, među mnogim drugim autoritetima, presudu Castells protiv Španije od 23. aprila 1992. godine, serija A br. 236, str. 22, stav 42, i presudu Vogt protiv Nemačke od 26. septembra 1995. godine, serija A br. 323, str. 25, stav 52).

54. Sud je takođe više puta potvrdio pravo da se saopštavaju, u dobroj nameri, informacije o pitanjima od javnog interesa, čak i kada to podrazumeva štetne izjave o pojedincima (videti, mutatis mutandis, Bladet Tromsø i Stensaas protiv Norveške [VV], br. 21980/93, ECHR 1999-III), i naglasio da su granice prihvatljive kritike još uvek šire kada je meta političar (videti Oberschlick protiv Austrije (br. 1), presuda od 23. maja 1991. godine, serija A br. 204, stav 59). Iako je dragocena za sve, sloboda izražavanja je posebno važna za političke stranke i njihove aktivne članove (videti Incal protiv Turske, presuda od 9. juna 1998. godine, Izveštaji 1998-IV, stav 46).

55. Sud je takođe već stavio do znanja da se mora uzeti u obzir da li se sporni izrazi tiču nečijeg privatnog života ili nečijeg ponašanja u službenom svojstvu (videti Dalban protiv Rumunije [VV], br. 28114/95, stav 50, ECHR 1999-VI) i primetio da su priroda i oštrina određene kazne, kao i "važnost" i "valjanost" mišljenja nacionalnih sudova, pitanja od posebne težine prilikom utvrđivanja proporcionalnosti mešanja prema članu 10 stav 2 (videti Cumpana i Mazare protiv Rumunije [VV], br. 33348/96, stav 111, ECHR 2004, i Zana protiv Turske, citiran u gornjem tekstu, odnosno stav 51).

56. Najzad, iznos dodeljene naknade mora "imati razuman odnos proporcionalnosti prema ... [moralnoj] ... povredi ... koju je pretrpeo" tuženi o kome je reč (videti Tolstoy Miloslavsky protiv Ujedinjenog Kraljevstva, presuda od 13. jula 1995. godine, serija A br. 316-B, stav 49. Videti takođe Steel i Morris protiv Ujedinjenog Kraljevstva, br. 68416/01, stav 96, ECHR 2005, gde je Sud utvrdio da je "dodeljena naknada ... iako relativno skromna prema savremenim standardima ... [bila] ... vrlo značajna u poređenju sa skromnim prihodima i sredstvima ... podnosilaca predstavke ..." i, kao takva, prekršila je Konvenciju).

3. Ocena Suda

57. Pravnosnažna presuda parničnog suda je bez sumnje predstavljala mešanje u pravo podnosioca predstavke na slobodu izražavanja. Pošto je zasnovana na Zakonu o obligacionim odnosima, međutim, takođe je jasno "predviđena zakonom" u smislu člana 10. stav 2. Konvencije (videti stav 20. u gornjem tekstu). Najzad, presuda o kojoj je reč doneta je u težnji ka legitimnom cilju, naime "radi zaštite ugleda" drugog lica. Šta ostaje da se reši je, prema tome, da li je mešanje "neophodno u demokratskom društvu".

58. U ovom smislu Sud prvenstveno primećuje da je podnosilac predstavke bio političar koji je raspravljao o pitanju od javnog interesa na zatvorenom političkom skupu gde je sve učesnike potpredsednik Vlade podsticao da iznesu svoja kritička mišljenja po pitanju funkcionisanja opštine (videti stavove 5, 7. i 15. u gornjem tekstu). Drugo, meta kritike podnosioca predstavke je predsednik opštine/direktor velikog državnog preduzeća, koji je i sam javna ličnost. Treće, parnični sudovi su, kao i krivični sudovi, zaključili da je podnosilac predstavke javno optužio predsednika opštine za krivično delo "pronevere" u odsustvu osude za isto delo (videti stavove 12, 7. i 8. u gornjem tekstu, tim redosledom, a takođe videti i, mutatis mutandis, Dalban protiv Rumunije [VV], citiran u gornjem tekstu, stav 50). Četvrto, parnični sudovi su dodelili naknadu jednaku vrednosti šestomesečne neto plate podnosioca predstavke u to vreme (videti stavove 11. i 56. u gornjem tekstu). Najzad, podnosilac predstavke je jasno imao legitiman razlog da veruje da je predsednik opštine mogao biti umešan u utaju poreza (videti stavove 16. i 17. u gornjem tekstu), a njegova izjava, i pored toga što sadrži ozbiljne tvrdnje, nije bezrazložan privatni napad upućen protiv predsednika opštine.

59. S obzirom na gore navedeno, Sud nalazi da mešanje o kojem je reč nije bilo neophodno u demokratskom društvu. Shodno tome, došlo je do povrede člana 10. Konvencije.

II. NAVODNA POVREDA ČLANA 6. KONVENCIJE

60. Podnosilac predstavke se takođe oslonio na član 6, ali mu je, pri tome, pritužba bila ista kao i ona već razmatrana prema članu 10. U stvari, pošto se nije pozvao ni na jedno određeno proceduralno pitanje, izgleda da je podnosilac predstavke smatrao da je došlo do "automatskog" kršenja njegovog prava na pravično suđenje na osnovu činjenice da je osuđen za klevetu i da mu je kasnije naloženo da plati štetu. S obzirom na njegovo mišljenje po pitanju člana 10, Sud proglašava ovu pritužbu prihvatljivom, ali smatra da ona ne zahteva posebno razmatranje po pitanju njene osnovanosti (videti, mutatis mutandis, Perna protiv Italije [VV], br. 48898/99, stavovi 33 - 34, ECHR 2003-V).

III. PRIMENA ČLANA 41. KONVENCIJE

61. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

62. Podnosilac predstavke je tražio 12.350 evra na ime pretrpljene materijalne i nematerijalne štete.

63. Vlada je opisala ovaj zahtev kao zakasneo. Ona je, međutim, dodala da, ako ga Sud prihvati i nađe da je Konvencija povređena, svaka finansijska naknada treba da bude dosledna sopstvenoj praksi Suda u drugim sličnim slučajevima.

64. Sud primećuje da je zahtev podnosioca predstavke za pravično zadovoljenje zaista dostavljen dana 11. aprila 2007. godine, skoro šest meseci posle isteka prvobitnog krajnjeg roka. Podnosilac predstavke, prema tome, nije poštovao Pravilo 60. stavove 2. i 3. Pravilnika Suda, zbog čega se njegov zahtev mora odbiti.

 

IZ GORE NAVEDENIH RAZLOGA, SUD JEDNOGLASNO

1. Proglašava predstavku prihvatljivom,

2. Utvrđuje da je došlo do povrede člana 10. Konvencije,

3. Utvrđuje da nije potrebno da se pritužba posebno razmatra prema članu 6. Konvencije,

4. Odbija ostali zahtev podnosioca predstavke za pravično zadovoljenje.

 

Sastavljeno na engleskom jeziku i dostavljeno u pisanoj formi na dan 20. novembra 2007. godine u skladu sa pravilom 77. stavovi 2. i 3. Poslovnika Suda.

 

F. ELENS-PASSOS 
(F. ELENS-PASOS)
Zamenik sekretara	 	F. TULKENS
(F. TULKENS) 
Predsednik