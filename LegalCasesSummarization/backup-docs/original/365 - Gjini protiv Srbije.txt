TREĆE ODELjENjE

PREDMET GJINI protiv SRBIJE
(Predstavka broj 1128/16)

PRESUDA

STRAZBUR
15. januar 2019. godine

Ova presuda će postati pravosnažna u okolnostima utvrđenim u članu 44. stav 2. Konvencije. Ona može biti predmet redakcijskih izmena.

U predmetu Gjini protiv Srbije,

Evropski sud za ljudska prava (Treće odeljenje), na zasedanju Veća u sastavu:

Vincent A. De Gaetano, predsednik,

Branko Lubarda,

Helen Keller,

Pere Pastor Vilanova,

Alena Poláčková,

Georgios A. Serghides,

Jolien Schukking, sudije,

i Stephen Phillips, sekretar Odeljenja,

Nakon većanja na zatvorenoj sednici održanoj 4. decembra 2018. godine,

Donosi sledeću presudu, koja je usvojena tog dana:

POSTUPAK

1. Predmet je formiran na osnovu predstavke (broj 1128/16) protiv Srbije koju je Sudu podneo prema članu 34. Konvencije za zaštitu ljudskih prava i osnovnih sloboda (u daljem tekstu: „Konvencija”) državljanin Republike Hrvatske, gospodin Fabian Gjini (u daljem tekstu: „Podnosilac predstavke”), 12. decembra 2015. godine.

2. Podnosioca predstavke je zastupao gospodin N. Crnogorac, advokat iz Beograda. Vladu Srbije (u daljem tekstu: „Vlada”) je zastupao njen zastupnik gospođa N. Plavšić.

3. Podnosilac predstavke se žalio na osnovu člana 3. Konvencije na zlostavljanje koje je pretrpeo dok se nalazio u pritvoru, kao i na nedostatak efektivne istrage od strane domaćih vlasti s tim u vezi.

4. Pritužbe podnosioca predstavke u vezi člana 3. Konvencije su prosleđene Vladi 23. septembra 2016. godine, dok je preostali deo predstavke proglašen nedopuštenim prema Pravilu 54, stav 3. Poslovnika Suda.

5. Nakon obaveštenja prema članu 36. stav 1. Konvencije i pravilu 44. stav 1(a), hrvatska Vlada nije želela da iskoristi svoje pravo na intervenciju u ovom predmetu.

ČINjENICE

I. OKOLNOSTI PREDMETA

6. Podnosilac predstavke, g. Fabian Gjini, je hrvatski državljanin albanskog porekla, rođen 1972. godine i živi u Crikvenici, Republika Hrvatska.

A. Hapšenje podnosioca predstavke

7. Podnosilac predstavke je dana 22. avgusta 2008. godine uhapšen od strane srpske policije zbog sumnje da je pokušao da plati putarinu na graničnom prelazu Tovarnik (granični prelaz između Republike Srbije i Republike Hrvatske) falsifikovanom novčanicom od deset evra (EUR).

8. Nakon hapšenja, podnosilac predstavke je izveden pred istražnog sudiju. Podnosilac predstavke nije bio u mogućnosti da plati kauciju u iznosu od EUR 6.000 za njegovo puštanje na slobodu, pa je istražni sudija odredio pritvor.

9. Podnosilac predstavke je proveo 31 dan u pritvorskoj jedinici pri Kazneno-popravnom zavodu u Sremskoj Mitrovici i pušten je iz pritvora 22. septembra 2008. godine.

10. Krivični postupak protiv podnosioca predstavke je obustavljen 30. septembra 2008. godine od strane organa gonjenja, jer su ispitivanja navodno falsifikovane novčanice od strane veštaka pokazala da je ona zapravo bila autentična.

B. Zlostavljanje podnosioca predstavke od strane zatvorenika sa kojima je delio ćeliju pritvorske jedinice

1. Verzija događaja podnosioca predstavke

11. Podnosilac predstavke navodi da je u Kazneno-popravnom zavodu u Sremskoj Mitrovici smešten u ćeliju pritvorske jedinice sa četiri kreveta u kojoj su već bila smeštena četiri zatvorenika. Usled nedostatka prostora, podnosilac predstavke nije imao svoj krevet, te je morao da spava na podu, na komadu penastog materijala.

12. Prema navodima podnosioca predstavke, zlostavljanje i ponižavanje su počeli odmah po njegovom dolasku u pritvorsku jedinicu. Zatvorenici sa kojima je delio ćeliju su ga prisiljavali da obriše pod ćelije. Dok je brisao pod ćelije, nisu mu dopuštali da podigne glavu i povremeno su ga šutirali. Nakon što bi obrisao pod ćelije, zatvorenici su podnosioca predstavke šamarali i šutirali zbog njegovog „neuspeha” da pravilno obriše pod. Podnosilac predstavke je bio primoran da iznova i iznova čisti pod ćelije. Nije se mogao setiti koliko je tačno puta obrisao pod ćelije. Međutim, sećao se da su zatvorenici sa kojima je delio ćeliju izlili kofu sa vodom u kojoj je bio rastvoren deterdžent kako bi ga naučili kako se čisti.

13. Prema navodima podnosioca predstavke, zatvorenici sa kojima je delio ćeliju su mislili da je on među njih ubačen kao „krtica”. Oni nisu poverovali u navode da je u pritvorsku jedinicu smešten zbog falsifikata. Radije su bili mišljenja da je on među njih ubačen kako bi ih špijunirao i saznao za njihove zločine.

14. Zatvorenici su pretili podnosiocu predstavke rekavši mu da će iscenirati njegovo samoubistvo ukoliko bi bilo kome rekao šta se dešava u ćeliji pritvorske jedinice. Podnosilac predstavke bi noću bio zatvaran u toalet. Tamo su ga zatvorenici sa kojima je delio ćeliju prisiljavali da drži stopala u hladnoj vodi tokom cele noći. Nije mu bilo dozvoljeno da se kreće. Ujutru posle tog čina, koža se ljuštila sa njegovih stopala i pojavile su se otvorene rane.

15. Situacija se pogoršala nakon što su zatvorenici sa kojima je podnosilac predstavke delio ćeliju saznali za njegovo poreklo. Saznavši da živi na hrvatskoj obali, poručili su mu da ga žele testirati kako bi videli koliko osoba koja živi na obali može dobro da „roni”. Napunili bi kantu vodom i potopili glavu podnosioca predstavke u nju. Nakon toga bi ga tuširali hladnom vodom. Ovo „testiranje” je vršeno iznova i iznova.

16. Jednom prilikom su zatvorenici sa kojima je delio ćeliju dali podnosiocu predstavke mokar peškir i prisilili ga da se bori sa drugim zatvorenikom. Nakon što je podnosilac predstavke uspeo da peškirom udari svog protivnika, sva četvorica zatvorenika su skočila na njega i počela ga udarati rukama i nogama, zlostavljajući ga zbog toga što se usudio da udari Srbina.

17. Prisiljavali su ga da peva srpske nacionalističke pesme (četničke pesme). Nakon što bi rekao da ne zna nijednu četničku pesmu, učili su ga i prisiljavali da ih peva nekoliko noći. Podnosilac predstavke se nije mogao setiti da li je takođe bio prisiljen da peva hrvatske nacionalističke pesme (ustaške pesme).

18. Prema navodima podnosioca predstavke, zatvorenici sa kojima je delio ćeliju su ga silovali. Iako se nije mogao setiti samog čina silovanja, pretpostavio je da se to dogodilo na sledeći način. Jednog dana su mu zatvorenici sa kojima je delio ćeliju dali da popije čašu vode. Nakon ispijanja vode je osetio vrtoglavicu i osećao se nesposobnim da hoda, te je ubrzo nakon toga izgubio svest. Sledećeg jutra je osećao bol u anusu i uočio krv u svom izmetu. Toga dana su ga zatvorenici sa kojima je delio ćeliju obrijali i takođe obrijali njegove obrve. Kasnije je saznao da su obrijane obrve znak da je on postao nečija „curica”. Biti „curica” je značilo da je bio sodomiziran.

19. Prema navodima podnosioca predstavke, zatvorski čuvari su bili potpuno svesni toga šta mu se događa. Konkretno, svi događaji su se dogodili dok je jedan zatvorski čuvar – za koga se sumnjalo da je školski drug jednog od zatvorenika sa kojima je podnosilac predstavke delio ćeliju – bio na dužnosti. Podnosilac predstavke se sećao da su mu se zatvorski čuvari otvoreno smejali tokom njegovih šetnji po dvorištu zatvora. Takođe je imao utisak da mu se sve ovo dešavalo zbog njegovog porekla i nacionalnosti.

20. Nekoliko dana nakon početka njegovog pritvora, advokat podnosioca predstavke je primetio promene u ponašanju podnosioca predstavke i osetio da nešto nije u redu. Podnosilac predstavke se bojao da bilo šta kaže svom advokatu. Ipak, advokat je pozvao zatvorske vlasti da premeste podnosioca predstavke u drugu ćeliju.

21. Nakon njegovog premeštanja, podnosilac predstavke više nije bio zlostavljan.

2. Vladina verzija događaja

22. Vlada je tvrdila da verzija događaja podnosioca predstavke nije potkrepljena dokazima. Oni nisu dali poseban opis događaja od 22. avgusta 2008. godine do 22. septembra 2008. godine, za period kada je podnosilac predstavke bio u pritvorskoj jedinici pri Kazneno-popravnom zavodu u Sremskoj Mitrovici.

V. Postupci i razvoj događaja pred domaćim vlastima

1. Parnični postupak

23. Podnosilac predstavke je 29. oktobra 2008. godine pozvao Ministarstvo pravde da izvrši plaćanje u vezi sa njegovim navodnim nezakonitim pritvorom. Nije dobio nikakav odgovor u vezi toga.

24. Podnosilac predstavke je 1. septembra 2009. godine izmenio svoj predlog, dodajući zahtev za naknadu zbog zlostavljanja koje je pretrpeo tokom perioda pritvora. On ni tada nije dobio nikakav odgovor.

25. Podnosilac predstavke je 25. decembra 2009. godine podneo parničnu tužbu protiv Republike Srbije pred Drugim opštinskim sudom (koji je kasnije preimenovan u osnovni sud) u Beogradu. On je tražio naknadu štete za njegov pritvor, kao i nematerijalnu štetu zbog straha, fizičkog bola i psihičke uznemirenosti usled zlostavljanja kojem je bio izložen tokom boravka u pritvoru.

26. Republičko javno pravobranilaštvo je 12. marta 2010. godine osporilo zahteve podnosioca predstavke. Pravobranilaštvo je naglasilo da podnosilac predstavke nije dostavio nikakve medicinske dokaze u prilog svojim tvrdnjama u vezi sa navodnim zlostavljanjem.

27. Dana 15. juna 2010. godine održano je ročište pred prvostepenim sudom. Republičko javno pravobranilaštvo nije bilo prisutno na ročištu. Podnosioca predstavke je zastupao njegov advokat. Međutim, zbog prirode pritužbi podnosioca predstavke, domaći sud je odlučio da podnosilac predstavke mora biti prisutan na ročištima. Podnosilac predstavke je pozvan da prisustvuje sledećem ročištu, zakazanom za 21. oktobar 2010. godine, koje je kasnije odloženo za 2. februar 2011. godine.

28. Na ročištu održanom 2. februara 2011. godine, kao i na sledećem ročištu održanom 20. maja 2011. godine, sudija je saslušao nekoliko svedoka: (i) P.S, koji je izdržavao kaznu u Kazneno-popravnom zavodu u Sremskoj Mitrovici u isto vreme kada je podnosilac predstavke bio u pritvoru; (ii) D.Ž, koji je zastupao podnosioca predstavke u krivičnom postupku i bio upoznat sa događajima u zatvoru; i (iii) M.Č, ujaka podnosioca predstavke.

29. P.S. je izjavio da je podnosioca predstavke upoznao u Kazneno-popravnom zavodu u Sremskoj Mitrovici. Podnosilac predstavke je bio smešten u ćeliji u delu zatvora u kojem je i P.S. bio pritvoren. P.S. se sećao da je neko pevao četničke i ustaške pesme noću. To je bilo pre nego što je podnosilac predstavke premešten u drugi deo zatvora. P.S. i podnosilac predstavke su imali običaj da pričaju tokom jutarnje šetnje u zatvorskom dvorištu. P.S. je jednog jutra primetio da su obrve podnosioca predstavke bile obrijane. Tom prilikom je primetio i hematome iza ušiju podnosioca predstavke i na gornjem delu njegove ruke. Povrede je uočio jer je bilo leto i svi zatvorenici su nosili majice sa kratkim rukavima. Podnosilac predstavke je imao čudan pogled u očima i izgledao je veoma uplašen. Podnosilac predstavke je izbegavao društvo drugih zatvorenika i požalio se P.S.-u u vezi sa zlostavljanjem kojem su ga podvrgli zatvorenici sa kojima je delio ćeliju. Podnosilac predstavke se takođe žalio da mu je anus krvario i da mu je dat neki lek od koga je izgubio svest. P.S. nije mogao da se seti da li je neko vrištao tokom noći. Njihove ćelije su bile udaljene jedna od druge oko 10–15 metara. P.S. je potvrdio da su obrijane obrve u zatvoru značile da je ta osoba bila silovana. Takođe je primetio oštećenu kožu na stopalima podnosioca predstavke. Zatvorski čuvari su sigurno morali čuti ukoliko je neko pevao pesme, a takođe su morali primetiti i druge znakove maltretiranja. Zatvorski čuvari su znali šta znače obrijane obrve. Zatvorski čuvari patroliraju zatvorskim hodnicima dan i noć. Kroz špijunke kontrolišu šta zatvorenici rade u svojim ćelijama. U hodnicima su bile postavljene kamere, ali u ćelijama nije bilo kamera. Podnosilac predstavke je premešten u drugu ćeliju nakon što je njegov advokat pozvao zatvorske vlasti da ga premeste. P.S. je napustio Kazneno-popravni zavod u Sremskoj Mitrovici sedam do osam dana pre podnosioca predstavke.

30. D.Ž. je upoznao podnosioca predstavke 2008. godine, kada ga je zastupao u krivičnom postupku u vezi sa upotrebom navodno falsifikovane novčanice. On je posetio podnosioca predstavke tokom njegovog boravka u zatvoru. Tom prilikom, D.Ž. je primetio da je podnosilac predstavke bio obrijan, i da su mu obrve takođe bile obrijane. Podnosilac predstavke je delovao dezorijentisano i uplašeno. D.Ž. je podnosioca predstavke upitao da li postoji neki problem, ali mu podnosilac predstavke nije mogao dati jasan odgovor. Podnosilac predstavke je izgledao uplašeno i zbunjeno. D.Ž. je pozvao zatvorske vlasti da premeste podnosioca predstavke u drugu ćeliju. Konkretno, D.Ž. je pozvao zatvorske vlasti, pritom izrazivši svoju zabrinutost zbog postupanja prema podnosiocu predstavke, i naglasio da vlasti moraju poštovati zakone i propise koji se odnose na smeštaj i stanje pritvorenika. D.Ž. je takođe razgovarao sa drugim klijentom, V.D. koji ga je obavestio o tome šta se desilo sa podnosiocem predstavke.

31. M.Č. poznaje podnosioca predstavke od rođenja. On je ujak podnosioca predstavke. On je jednom prilikom posetio podnosioca predstavke dok je boravio u pritvoru. Tom prilikom nije mogao da prepozna podnosioca predstavke. Podnosilac predstavke je bio ćelav, sa obrijanim obrvama. M.Č. je takođe primetio modrice na desnoj ruci podnosioca predstavke, kao i modrice na njegovoj glavi. M.Č. je izjavio da je želeo da zna šta se desilo sa podnosiocem predstavke, ali da je podnosilac predstavke izbegavao da pruži tražene informacije i da je izbegavao kontakt očima. M.Č. je poznavao podnosioca predstavke kao srećnu i veselu osobu, i izjavio je da se podnosilac predstavke nikada nije u potpunosti oporavio od onoga što mu se dogodilo u pritvoru.

32. Između dva ročišta, uzeta je izjava od još jednog svedoka, V.D, koji je u to vreme još služio kaznu u Kazneno-popravnom zavodu u Sremskoj Mitrovici. Ovaj svedok se sećao podnosioca predstavke, ali nije bio sasvim siguran šta mu se dogodilo tokom njegovog boravka u pritvoru. V.D. se sećao da ga je video sa obrijanim obrvama i čudnom frizurom. Takođe se sećao da je čuo podnosioca predstavke kako peva ili vrišti noću, ali se nije mogao setiti šta je zapravo pevao.

33. Na ročištu od 9. novembra 2011. godine, dva stručna svedoka – stručnjak za traumatologiju i neuropsihijatar – su dostavila svoje izveštaje. Utvrdili su da je podnosilac predstavke, usled patnje u zatvoru, pretrpeo određeni fizički bol i da je pretrpeo umanjenje opšte životne aktivnosti od 10%.

34. Republičko javno pravobranilaštvo je negiralo događaje koji su se, prema navodima podnosioca predstavke, dogodili u Kazneno-popravnom zavodu u Sremskoj Mitrovici. Ono se posebno osvrnulo na odsustvo medicinskih dokaza.

35. Prvostepeni sud u Beogradu je 9. novembra 2011. godine usvojio tužbeni zahtev podnosioca predstavke u pogledu naknade štete zbog njegovog pritvora, ali je odbio njegov zahtev u vezi sa nadoknadom nematerijalne štete prouzrokovane zlostavljanjem u državnoj ustanovi. Sud je utvrdio sledeće:

„[Podnosilac predstavke] nema lekarsko uverenje koje dokazuje povrede. Medicinski veštaci su svedočili na osnovu izjave podnosioca zahteva. Svedočenja drugih svedoka su zasnovana na onome što im je podnosilac zahteva rekao. Podnosilac zahteva, ako je uopšte povređen, je trebalo da se javi lekaru u pritvorskoj jedinici; trebalo je da poseti doktora, koji bi potvrdio povrede, ili je trebalo da kaže šta mu se dešava kako bi bio prebačen u drugu ćeliju i zaštićen. Podnosilac zahteva nema lekarsko uverenje o bilo kakvim povredama.”

36. Dana 17. oktobra 2012. godine, Apelacioni sud u Beogradu je potvrdio prvostepenu odluku u vezi sa naknadom štete za pritvor, ali je ukinuo presudu u delu kojim je odbijen zahtev za naknadu štete usled zlostavljanja. Predmet je vraćen prvostepenom sudu na ponovno razmatranje. Što se tiče prvostepenog suda, Apelacioni sud je izjavio sledeće:

„[Sud] nije pravilno procenio dokaze u skladu sa članom 8. Zakona o parničnom postupku, prema kome sud odlučuje koje će činjenice da uzme kao dokazane, ali na osnovu savesne i brižljive ocene svakog dokaza zasebno, svih dokaza kao celine i na osnovu rezultata celokupnog postupka. S obzirom na to da u ovom konkretnom slučaju nije izvršena takva procena, zaključci prvostepenog suda da nije dokazano da je podnosilac zahteva zlostavljan od strane drugih zatvorenika sa kojima je delio ćeliju tokom boravka u pritvoru – pri čemu su mu pričinjene različite vrste nematerijalne štete za koje bi se [država] mogla smatrati odgovornom u skladu sa članom 172. Zakona o obligacionim odnosima – se ne mogu prihvatiti sa sigurnošću.”

37. U ponovljenom postupku, prvostepeni sud je preispitao prvog advokata podnosioca predstavke, D.Ž. kao i dva stručna svedoka. Sud je takođe razmotrio izveštaje psihologa i psihijatra iz Rijeke u Hrvatskoj o trenutnom mentalnom zdravlju i emocionalnom stresu koji je pretrpeo podnosilac predstavke. Ti izveštaji su potvrdili da je, usled zlostavljanja koje je pretrpeo u Kazneno-popravnom zavodu u Sremskoj Mitrovici, podnosilac predstavke još uvek bio u stanju mentalne uznemirenosti.

38. Prvostepeni sud je 10. maja 2013. godine dosudio podnosiocu predstavke iznos od 200.000 srpskih dinara (RSD – oko EUR 1.900) na ime nematerijalne štete usled umanjenja opšte životne aktivnosti od 10% u vezi sa događajima koje je pretrpeo u pritvoru. Međutim, zahtev za naknadu usled fizičke patnje podnosioca predstavke je odbijen jer, prema mišljenju suda, njegova patnja nije predstavljala teške, već prilično lake telesne povrede, za koje se prema zakonu ne može dosuditi nikakva naknada. Takođe, sud je odbio da podnosiocu predstavke dosudi naknadu nematerijalne štete zbog pretrpljenog straha.

39. Dana 10. decembra 2013. godine, Apelacioni sud u Beogradu je delimično potvrdio odluku prvostepenog suda i potvrdio nalaze tog suda da je podnosilac predstavke patio od akutnog stresnog poremećaja kao rezultat pritvaranja i maltretiranja od strane drugih zatvorenika, što je uopšte dovelo do njegovog doživljavanja posttraumatskog stresa i umanjenja njegove opšte životne aktivnosti. Međutim, Apelacioni sud je podnosiocu predstavke dosudio iznos od dodatnih RSD 50.000 (oko EUR 450) za strah koji je pretrpeo zbog događaja tokom njegovog pritvora, i dao sledeće obrazloženje:

„Uzimajući u obzir utvrđeno činjenično stanje i sve okolnosti ovog predmeta, kao i nalaze neuropsihijatra, prema kojima je podnosilac predstavke pretrpeo post-traumatski stres tokom i nakon njegovog pritvora, što je samo po sebi kompleksna reakcija kada je ugrožen fizički i lični integritet osobe, koja je [u ovom slučaju] trajala danima i uključivala strah, emocionalni stres, osećaj tuge, konfuzije i očaja, i reakcija koja je, po svojoj prirodi, složenija od straha jakog intenziteta, Apelacioni sud smatra da, u skladu sa članom 200. Zakona o obligacionim odnosima, podnosilac zahteva ima pravo na pravično dosuđivanje naknade štete za nematerijalnu štetu za strah koji je pretrpeo.”

40. Dana 18. januara 2014. podnosilac predstavke je podneo ustavnu žalbu. On se prituživao na osnovu čl. 21, 23, 25, 28, 29, 32, 35. i 36. Ustava (članovi koji odgovaraju čl. 3, 6, 13. i 14. Konvencije). Konkretno, njegova pritužba je bila sledeća:

„Domaći sudovi su nezakonito i neustavno odbili očigledno osnovanu tužbu tužioca za naknadu nematerijalne štete koju je pretrpeo zbog povrede njegovog ljudskog dostojanstva nakon što je bio neosnovano stavljen u pritvor, gde ga je danima zlostavljala grupa zatvorenika zato što je lice hrvatskog i albanskog porekla, pri čemu su ga tukli i šutirali po celom telu, polivali vodom, tukli vlažnim peškirima, mučili, batinali, silovali i nakon toga obrijali po celom telu, što simbolizuje silovanu osobu, pri čemu je isti podvrgnut stvarnim i ozbiljnim pretnjama da će ‘iscenirati njegovo samoubistvo tako što će ga obesiti o ručku vrata’ ili iseći žiletom ili kakvim sličnim predmetima. Sve ovo je učinjeno uz prećutno odobrenje zatvorskih službenika koji su znali u koju su ćeliju smestili tužitelja i koji su znali ili su trebali znati za sve što mu se dešavalo.”

41. Ustavni sud je dana 9. juna 2015. godine odbacio ustavnu žalbu podnosioca predstavke. Ustavni sud je samo razmatrao njegovu žalbu na osnovu člana 6. Konvencije i utvrdio da je ona očigledno neosnovana. Ustavni sud nije razmatrao nijednu drugu pritužbu koju je podneo podnosilac predstavke.

2. Ostale relevantne činjenice

42. U pogledu zlostavljanja koje je pretrpeo tokom perioda pritvora, podnosilac predstavke se takođe žalio i predsedniku Republike Srbije i ministru pravde. Niko od navedenih nije odgovorio na te pritužbe.

43. Dana 24. februara 2010. godine, pravni zastupnik podnosioca predstavke se žalio Pokrajinskom ombudsmanu u vezi sa zlostavljanjem podnosioca predstavke u zatvoru. Dana 16. marta 2010. godine, Pokrajinski ombudsman je pružio odgovor da nije nadležan za navedeni predmet, jer se podnosilac predstavke ne nalazi više u pritvoru.

44. Dana 1. marta 2010. godine, pravni zastupnik podnosioca predstavke je takođe obavestio Zaštitnika građana Republike Srbije o pritvoru i zlostavljanju podnosioca predstavke. On je posebno naglasio činjenicu da, čak i ako su državni organi znali ili trebali da znaju za zlostavljanje podnosioca predstavke u pritvoru, niko nikada nije pokrenuo istragu u vezi sa tim slučajem. Zaštitnik građana Republike Srbije je 26. aprila 2010. godine pružio odgovor da nije nadležan za pitanje rada Republičkog javnog tužilaštva ili sudova, te stoga nije nadležan za navedeni predmet.

II. RELEVANTNO DOMAĆE PRAVO

A. Ustav Republike Srbije
 (objavljen u „Službenom glasniku RS”, broj 98/06)

45. Relevantna odredba glasi:

Član 25.

„Fizički i psihički integritet je nepovrediv.

Niko ne može biti izložen mučenju, nečovečnom ili ponižavajućem postupanju ili kažnjavanju, niti podvrgnut medicinskim ili naučnim ogledima bez svog slobodno datog pristanka.”

B. Zakon o krivičnom postupku (objavljen u „Službenom listu SRJ” – „Službeni list SRJ”, broj 70/01, amandmani objavljeni u „Službenom listu SRJ”, broj 68/02 i „Službenom glasniku RS”, br. 58/04, 85/05, 115/05, 49/07, 20/09, 72/09 i 76/10)

46. Zakon o krivičnom postupku je bio na snazi od 28. marta 2002. godine do 1. oktobra 2013. godine. Relevantni članovi glase:

Član 20.

„Ako ovim zakonikom nije drugačije određeno, javni tužilac je dužan da preduzme krivično gonjenje kad postoji osnovana sumnja da je određeno lice učinilo krivično delo za koje se goni po službenoj dužnosti.”

Član 222.

„1. Svi državni organi, organi teritorijalne autonomije ili organi lokalne samouprave, javna preduzeća i ustanove dužni su da prijave krivična dela za koja se goni po službenoj dužnosti, o kojima su obavešteni ili za njih saznaju na drugi način.

2. Podnosioci krivične prijave iz stava 1. ovog člana navešće dokaze koji su im poznati i preduzeće mere da bi se sačuvali tragovi krivičnog dela, predmeti na kojima je ili pomoću kojih je učinjeno krivično delo i drugi dokazi.”

Član 223.

„1. Svako treba da prijavi krivično delo za koje se goni po službenoj dužnosti.

2. U kojim slučajevima neprijavljivanje krivičnog dela predstavlja krivično delo određuje Krivični zakonik.”

Član 224.

„1. Prijava se podnosi nadležnom javnom tužiocu, pismeno ili usmeno.

...

3. Ako je prijava podnesena nenadležnom sudu, organu unutrašnjih poslova ili javnom tužiocu, on [sud, organ ili javni tužilac] će prijavu primiti i odmah dostaviti nadležnom javnom tužiocu.”

III. RELEVANTNI MEĐUNARODNI DOKUMENTI

A. Evropski komitet za sprečavanje mučenja

47. Evropski komitet za sprečavanje mučenja i nečovečnih ili ponižavajućih kazni ili postupaka (CPT) je razvio standarde koji se tiču nasilja među zatvorenicima, vidi 11. Opšti izveštaj (CPT/Inf (2001) 16), stav 27:

Nasilje među zatvorenicima

„27. Briga koju je osoblje dužno da pruža zatvorenicima za koje je odgovorno, uključuje i dužnost da ih zaštite od drugih zatvorenika koji žele da im naude. Ustvari, nasilni incidenti između zatvorenika su uobičajena pojava u svim zatvorskim sistemima; oni obuhvataju raznovrsne pojave, od suptilnih oblika maltretiranja do otvorenih pretnji i ozbiljnih fizičkih napada.

Rešavanje problema nasilja između zatvorenika zahteva da zatvorsko osoblje bude u poziciji, uključujući i njihovu dovoljnu zastupljenost, da na odgovarajući način izvršava svoja ovlašćenja i vrši nadzor. Zatvorsko osoblje mora da reaguje na znakove problema i da bude i odlučno i valjano obučeno da interveniše kada je neophodno. Postojanje pozitivnih odnosa između osoblja i zatvorenika, koje se zasniva na idejama bezbednog zatvora i čuvanja, predstavlja presudan faktor u ovom kontekstu. Ovo u velikoj meri zavisi od toga da li osoblje poseduje odgovarajuće komunikacijske sposobnosti. Osim toga, rukovodstvo mora da bude potpuno spremno da podrži osoblje u izvršavanju svojih ovlašćenja. Mogu biti neophodne i posebne mere bezbednosti prilagođene osobenostima nastale situacije (uključujući efikasne oblike pretresa); takve mere, međutim, uvek su samo dodatak gore navedenim osnovnim zahtevima. Osim toga, zatvorski sistem mora da reši pitanje odgovarajuće kategorizacije i razvrstavanja zatvorenika.”

48. CPT je 2006. objavio svoj prvi izveštaj o Srbiji i Crnoj Gori (CPT/Inf (2006) 18). Izveštaj je objavljen nakon prve posete Komiteta državi članici, koja je održana u septembru 2004. godine.

U to vreme, CPT je uočio alarmantnu situaciju u Kazneno-popravnom zavodu u Sremskoj Mitrovici i konstatovao sledeće:

„82. Kazneno-popravni zavod u Sremskoj Mitrovici je najveća zatvorska ustanova u Republici Srbiji. Smešten na oko 70 kilometara zapadno od Beograda, prvi put je otvoren 1895. godine i od tada se koristi kao zatvor. Njegova površina se prostire na 670 hektara, uključujući i različite poljoprivredne površine. U vreme posete je u njemu bilo smešteno 1.206 zatvorenika, od kojih je 61 bilo u pritvoru (među njima 3 žene) i 1145 osuđenih zatvorenika (od kojih su 154 bili strani državljani, jer je ova ustanova jedini zatvor u Srbiji za pritvor stranih osuđenika osuđenih za krivična dela). Ustanova poseduje otvoreni, poluotvoreni i zatvoreni odeljak; delegacija je svoju pažnju usmerila na zatvoreni odeljak, u kome je boravio 721 zatvorenik. ...

83. U Kazneno-popravnom zavodu u Sremskoj Mitrovici, delegacija CPT-a je primila znatan broj pritužbi o fizičkom zlostavljanju od strane zatvorskog osoblja. Većina pritužbi se odnosila na period pre 2004. godine. Međutim, delegacija je saslušala i niz nedavnih navoda o šamaranju i šutiranju, kao i o verbalnom zlostavljanju, posebno osoba romskog porekla, stranih zatvorenika i pripadnika nacionalnih manjina u Srbiji. Pored toga, jedan broj zatvorenika je tvrdio da su zvanično upozoreni da će biti pretučeni ukoliko budu bili zatečeni kako spavaju tokom dana. ...

87. Mandat CPT-a nije ograničen na zlostavljanje osoba lišenih slobode učinjeno ili ovlašćeno od strane zatvorskog osoblja. Takođe je veoma zabrinut kada otkrije zatvorsku kulturu koja pogoduje zastrašivanju/nasilju među zatvorenicima. U tom kontekstu, delegacija je pronašla dokaze o velikom broju slučajeva takvog nasilja u Kazneno-popravnom zavodu u Sremskoj Mitrovici, potvrđenih različitim dokumentima (medicinska dokumentacija, registar slučajnih povreda, evidencije o bezbednosti, itd.) i, u manjoj meri, u Okružnom zatvoru u Beogradu. U obe ustanove, medicinska dokumentacija često je sadržavala izveštaje o povredama povodom kojih zatvorenik nije mogao (ili nije hteo) otkriti njihov uzrok; u praksi CPT-a, ovo je često znak nasilja među zatvorenicima.

88. Na primer, u već pomenutom „registru slučajnih povreda” pri Kazneno-popravnom zavodu u Sremskoj Mitrovici, medicinsko osoblje zatvora je od početka 2004. godine zabeležilo oko 60 povreda. ...

89. Koliko je delegacija mogla da utvrdi, zatvorske vlasti nisu preduzele nikakve aktivnosti povodom ijednog od ovih slučajeva. Delegacija je obaveštena da je određeni broj zatvorenika podneo krivičnu prijavu protiv drugih zatvorenika zbog navodnih napada.

90. CPT želi naglasiti da briga koju je osoblje dužno da pruža zatvorenicima za koje je odgovorno uključuje i dužnost da ih zaštite od drugih zatvorenika koji žele da im naude. Zatvorske vlasti moraju delovati proaktivno kako bi sprečile nasilje od strane zatvorenika prema drugim zatvorenicima.

Rešavanje fenomena nasilja i zastrašivanja među zatvorenicima zahteva da zatvorsko osoblje bude svesno znakova nevolje i da bude rešeno i obučeno da interveniše kada je to neophodno.

Postojanje pozitivnih odnosa između osoblja i zatvorenika, koje se zasniva na idejama dinamične bezbednosti i brige, predstavlja presudan faktor u ovom kontekstu. Ovo u velikoj meri zavisi od toga da li osoblje poseduje odgovarajuće komunikacijske sposobnosti. Takođe je očigledno da bi delotvorna strategija za borbu protiv zastrašivanja/nasilja među zatvorenicima trebala nastojati da obezbedi da zatvorsko osoblje bude u poziciji da vrši svoja ovlašćenja na odgovarajući način. Shodno tome, nivo osoblja mora biti dovoljan (uključujući i tokom noći) kako bi zatvorski službenici mogli adekvatno nadgledati aktivnosti zatvorenika i efektivno podržavati jedni druge u izvršavanju njihovih zadataka. I početni i tekući programi obuke za osoblje svih razreda se moraju baviti pitanjem upravljanja nasiljem među zatvorenicima. CPT preporučuje da vlasti razviju sveobuhvatnu strategiju koja ima za cilj borbu protiv fenomena nasilja među zatvorenicima širom srpskog zatvorskog sistema.” [istaknuto u originalu]

49. CPT je ponovo posetio Republiku Srbiju u novembru 2007. godine. Poseta je ponovo uključivala i posetu Kazneno-popravnom zavodu u Sremskoj Mitrovici. U svom narednom izveštaju (CPT/Inf (2009) 1), CPT je konstatovao sledeće:

„72. Važnost medicinskog pregleda novopridošlih zatvorenika ne može biti dovoljno naglašena. Takav pregled je neophodan, posebno u interesu sprečavanja širenja prenosivih bolesti, prevencije samoubistava i obezbeđivanja blagovremenog evidentiranja povreda.

Pravilnikom o kućnom redu kazneno-popravnih zavoda i okružnih zatvora propisano je da zatvorenike treba pregledati u roku od 24 sata od dolaska u ustanovu. Međutim, informacije koje je prikupila delegacija ukazuju da usaglašenost sa ovom odredbom nije uvek garantovana. Na primer, u Okružnom zatvoru u Beogradu, bilo je moguće da proteknu i do tri dana pre nego što se novopristigli zatvorenik prvi put podvrgne medicinskom pregledu (npr. ukoliko je zatvorenik stigao u petak popodne, pregled je obavljen sledećeg ponedeljka). U Kazneno-popravnom zavodu u Sremskoj Mitrovici je uočeno kašnjenje sa prvim medicinskim pregledom od 9 dana, i do 15 dana u Kazneno-popravnom zavodu Požarevac – Zabela.

Dalje, medicinski pregled koji se obavljao po prijemu se činio površnim, a sastojao se samo od ispitivanja zatvorenika o prethodnim bolestima i proveravanja njegovog pulsa i krvnog pritiska (nije bilo parakliničkih pregleda). Kao što je već pomenuto u stavu 47, temeljitost prvog pregleda u pogledu evidentiranja povreda koje su pretrpeli novopridošli zatvorenici nije bila na zavidnom nivou. Pored toga, delegacija je konstatovala da povrede koje su zatvorenici zadobili u zatvorskim ustanovama – nakon upotrebe „sredstava prinude” (npr. pendrek palica) ili usled incidenata nasilja među zatvorenicima – nisu pravilno evidentirane (ako su uopšte i evidentirane).”

50. Izveštaj CPT-a za 2016. godinu (br. CPT/Inf (2016) 21) odnosio se na posetu Srbiji koja je ponovo uključivala posetu Kazneno-popravnom zavodu u Sremskoj Mitrovici. U tom izveštaju, CPT je konstatovao sledeće:

„51. Dalje, nivo nasilja i zastrašivanja među zatvorenicima bio je posebno zabrinjavajući u Kazneno-popravnom zavodu u Sremskoj Mitrovici i Okružnom zatvoru u Pančevu i bio je povezan sa nedostatkom osoblja u ovim ustanovama. CPT preporučuje da vlasti osmisle delotvornu nacionalnu strategiju za suzbijanje ovog fenomena, što će zahtevati dodatne zatvorske službenike.”

PRAVO

I. NAVODNA POVREDA ČLANA 3. KONVENCIJE

51. Podnosilac predstavke se žalio da je bio zlostavljan od strane zatvorenika sa kojima je delio ćeliju dok je bio u pritvoru, čekajući ishod istrage njegovog slučaja, kao i na propust domaćih vlasti da ga zaštite i odsustvo efektivnog odgovora od strane domaćih vlasti u tom pogledu. On se pozivao na član 3. Konvencije koji glasi:

„Niko ne sme biti podvrgnut mučenju, ili nečovečnom ili ponižavajućem postupanju ili kažnjavanju.”

A. Dopuštenost

1. Status žrtve podnosioca predstavke u vezi sa navodnim zlostavljanjem od strane zatvorenika sa kojima je delio ćeliju

(a) Podnesci stranaka

52. Vlada je tvrdila da podnosilac predstavke više ne može tvrditi da je žrtva, s obzirom na razumnu i realnu procenu od strane prvostepenog suda i Apelacionog suda o njegovoj naknadi nematerijalne štete.

53. Podnosilac predstavke je osporio te argumente, navodeći da iznos naknade koji mu je dosuđen nije bio dovoljan.

(b) Ocena Suda

54. Sud ponavlja da termin „žrtva” u kontekstu člana 34. Konvencije označava osobu na koju se direktno odnosi sporni akt ili propust, pri čemu je postojanje povrede Konvencije zamislivo čak i u odsustvu predrasuda. Shodno tome, odluka ili mera koja je donesena u korist podnosioca predstavke nije u načelu dovoljna da ga liši statusa „žrtve”. U pogledu pritužbi na osnovu člana 3, nacionalne vlasti moraju: da priznaju kršenje Konvencije, bilo izričito ili prećutno (vidi, između ostalih, Murray protiv Holandije [VV], br. 10511/10, st. 83, ESLjP 2016, i ovlašćenja citirana u istom); i pruže nadoknadu, ili barem osobi pruže mogućnost da zatraži i ishoduje naknadu za pretrpljenu štetu usled zlostavljanja (vidi Shestopalov protiv Rusije, br. 46248/07, stav 56, od 28. marta 2017. godine).

55. U predmetnom slučaju, pri utvrđivanju uzročno-posledične veze između zlostavljanja podnosioca predstavke i njegove psihičke i fizičke patnje, nacionalne vlasti su utvrdile odgovornost države u vezi sa događajima u zatvoru. Međutim, dosuđeni iznos od RSD 250.000 (oko EUR 2.350, vidi st. 38. i 39. gore), imajući u vidu načela uspostavljena u slučaju Shestopalov (citiranom gore, st. 58–63, i u skorijem slučaju Artur Ivanov protiv Rusije, br. 62798/09, st. 19, od 5. juna 2018. godine), deluje kao znatno niži od iznosa koji bi Sud dosudio na osnovu zaključka da je došlo do povrede tog nivoa (vidi, na primer, Antropov protiv Rusije, br. 22107/03, od 29. januara 2009. godine, kao i Scordino protiv Italije (br. 1) [VV], br. 36813/97, stavovi 202–216, ESLjP 2006-V).

56. Prema tome, podnosilac predstavke i dalje može tvrditi da je „žrtva” povrede svojih prava u skladu sa materijalnim aspektom člana 3. Konvencije. Prema tome, prigovor Vlade mora biti odbijen u tom pogledu.

2. Neiscrpljivanje domaćih pravnih lekova

(a) Neuspešno korišćenje ustavne žalbe

(i) Podnesci stranaka

57. Vlada je tvrdila da podnosilac predstavke nije pravilno iskoristio ustavni pravni lek. Konkretno, ona je tvrdila da podnosilac predstavke, uprkos tome što se žalio Ustavnom sudu i pozivao na članove Ustava Republike Srbije koji su odgovarali članu 3. Konvencije, nije uspeo da potkrepi svoje pritužbe, te da se, shodno tome, nije pravilno žalio.

58. Pozivajući se na predmet Vučković i drugi protiv Srbije (preliminarni prigovor) [VV] (br. 17153/11 i 29 drugih, st. 35. i 82, od 25. marta 2014. godine), Vlada je istakla da Ustavni sud nije mogao ispitati žalbu podnosioca predstavke na osnovu člana 3. Konvencije, budući da je „vezan” zahtevom formulisanim u ustavnoj žalbi, te je žalbu mogao razmatrati samo u okvirima formulisanog zahteva. Da se podnosilac predstavke žalio na odgovarajući način, ustavni pravni lek bi mu pružio razumnu mogućnost uspeha.

59. Podnosilac predstavke nije komentarisao ovo pitanje.

(ii) Ocena Suda

60. Sud ponavlja da pravilo o iscrpljivanju domaćih pravnih lekova iz člana 35. Konvencije obavezuje one koji nastoje da pokrenu postupak protiv države pred Sudom da prvo iskoriste pravne lekove koja pruža nacionalni pravni sistem. Shodno tome, države su oslobođene odgovaranja za svoje postupke pred međunarodnim telom pre nego što su imale priliku da ocene stvari unutar sopstvenog pravnog sistema (vidi Selmouni protiv Francuske [VV], br. 25803/94, st. 74, ESLjP 1999-V).

61. Što se tiče pravnih sistema koji predviđaju ustavnu zaštitu osnovnih ljudskih prava i sloboda, kao što je pravni sistem u Srbiji, Sud podseća da je oštećeni pojedinac obavezan da proveri obim te zaštite (vidi, između ostalog, Vinčić i drugi protiv Srbije, br. 44698/06 i 30 drugih, stav 51, 1. decembar 2009. godine). Neuspeh podnosioca predstavke da iskoristi raspoloživi domaći pravni lek ili da ga pravilno iskoristi (tj. podnošenjem žalbe bar prećutno i u skladu sa formalnim zahtevima i vremenskim rokovima utvrđenim u domaćem pravu) za ishod će imati proglašavanje predstavke neprihvatljivom pred ovim Sudom (vidi Gäfgen protiv Nemačke [VV], br. 22978/05, st. 142, ESLjP 2010).

62. Sud primećuje da je u ovom predmetu podnosilac predstavke podneo ustavnu žalbu kojom se, između ostalog, žalio prema čl. 21, 23. i 25. Ustava na zlostavljanje koje je pretrpeo u Kazneno-popravnom zavodu u Sremskoj Mitrovici, a koje se događalo „uz prećutno odobravanje zatvorskih službenika koji su znali u koju su ćeliju smestili podnosioca predstavke, i koji su znali ili su trebali znati za sve što mu se u njoj dešavalo” (vidi stav 40. gore). Podnosilac predstavke je podneo ove pritužbe u obliku i u okviru rokova propisanih domaćim pravom, te ih je potkrepio relevantnim dokumentima i odlukama domaćih vlasti.

63. Sud smatra da je način na koji je podnosilac predstavke formulisao svoje ustavne pritužbe takav da je omogućio Ustavnom sudu da mu pruži obeštećenje kako je traženo, ili da ih makar uzme u razmatranje (vidi stav 41. gore). Sud stoga odbacuje prigovor Vlade u smislu navoda da podnosilac predstavke nije pravilno iskoristio ustavnu žalbu.

(b) Propust podnosioca predstavke da pravilno iskoristi dostupne domaće pravne lekove u vezi sa njegovom pritužbom u vezi sa navodnim propustom Tužene države da sprovede istragu

(i) Podnesci stranaka

64. Vlada je tvrdila da podnosilac predstavke nije iscrpeo raspoložive i delotvorne domaće pravne lekove u pogledu njegove pritužbe da nije bilo efektivne reakcije od strane Tužene države. Konkretno, ona je tvrdila da podnosilac predstavke nije podneo krivičnu prijavu protiv osoba koje su ga navodno zlostavljale.

65. Podnosilac predstavke je naveo da su domaće vlasti bile dužne da sprovedu istragu. On je insistirao da nije mogao pokrenuti krivični postupak, jer je isti trebao sprovesti javni tužilac po službenoj dužnosti.

66. U svojim dodatnim zapažanjima, Vlada je osporila te tvrdnje dodajući da je podnosilac predstavke bio u zakonskoj obavezi da podnese krivičnu prijavu (vidi stav 46. gore).

(ii) Ocena Suda

67. Sud smatra da se ovaj prigovor tiče suštine pitanja da li je država ispunila svoju obavezu u pogledu proceduralnog aspekta člana 3. Konvencije, te da je isti usko povezan sa suštinom pritužbe podnosioca predstavke da država nije sprovela istragu. Prema tome, on bi bio prikladnije ispitan u fazi osnovanosti (vidi Tahirova protiv Azerbejdžana, br. 47137/07, st. 50, od 3. oktobra 2013. godine, i Mikheyev protiv Rusije, br. 77617/01, st. 88, od 26. januara 2006. godine)

3. Zaključak

68. Sud konstatuje da pritužbe podnosioca predstavke nisu očigledno neosnovane u smislu člana 35. stav 3. Konvencije. On dalje konstatuje da iste nisu nedopuštene po nekom drugom osnovu. Prema tome, one se moraju proglasiti dopuštenim.

B. Osnovanost

1. Obaveza države da spreči zlostavljanje ili ublaži štetu

(a) Podnesci stranaka

69. Podnosilac predstavke je tvrdio da su ga zlostavljali zatvorenici sa kojima je delio ćeliju u Kazneno-popravnom zavodu u Sremskoj Mitrovici. Takođe je tvrdio da ga Tužena država nije zaštitila, iako je bila svesna da će kao hrvatski državljanin albanskog porekla biti užasno tretiran u bilo kojoj kaznenoj ustanovi u Republici Srbiji.

70. Vlada je osporila da je podnosilac predstavke bio podvrgnut zlostavljanju od strane zatvorenika sa kojima je delio ćeliju u Kazneno-popravnom zavodu u Sremskoj Mitrovici. Ona je takođe tvrdila da podnosilac predstavke nije dostavio dovoljno dokaza kako bi dokazao suprotno. Konkretno, ona je navela da je podnosilac predstavke propustio da dostavi medicinsku dokumentaciju ili da pozove bilo kog očevica koji bi mogao potvrditi i potkrepiti njegove tvrdnje o zlostavljanju.

71. Iako potvrđuje da član 3. obuhvata pozitivnu obavezu državnih organa da preduzmu preventivne mere i zaštite osobe čije je fizičko blagostanje ugroženo od strane privatnih lica, Vlada je tvrdila da u ovom slučaju zatvorske vlasti nisu bile niti su mogle biti svesne bilo kakve stvarne i neposredne opasnosti po podnosioca predstavke. S tim u vezi, Vlada je konstatovala da, budući da podnosilac predstavke nije ni obavestio zatvorske vlasti da je bio izložen zlostavljanju niti je podneo tužbu protiv zatvorenika sa kojima je delio ćeliju, zatvorske vlasti nisu mogle da ga zaštite.

(b) Ocena Suda

(i) Opšta načela

72. Član 3. Konvencije sadrži jednu od najosnovnijih vrednosti demokratskih društava (vidi, između ostalih ovlašćenja, Selmouni [VV], citiran gore, st. 95; Labita protiv Italije [VV], br. 26772/95, st. 119, ESLjP 2000-IV i Bouyid protiv Belgije [VV], br. 23380/09, st. 81, ESLjP 2015). Za razliku od većine materijalnih odredbi Konvencije, član 3. ne predviđa izuzetke i nije dozvoljeno odstupanje od njega. Naprotiv, član 3. Konvencije u apsolutnom smislu zabranjuje mučenje ili nečovečno ili ponižavajuće postupanje ili kažnjavanje, nezavisno od okolnosti i ponašanje žrtve (vidi Rodić i drugi protiv Bosne i Hercegovine, br. 22893/05, st. 66, od 27. maja 2008. godine i ovlašćenja koja su u okviru istog navedena).

73. Da bi zlostavljanje bilo obuhvaćeno članom 3, ono mora dostići minimalni nivo ozbiljnosti. Sud je smatrao da je tretman „nečovečan” kada je sproveden sa predumišljajem, primenjivan satima i ukoliko je izazvao bilo stvarnu telesnu povredu ili intenzivnu fizičku ili mentalnu patnju (vidi M.S.S. protiv Belgije i Grčke [VV], br. 30696/09, st. 220, ESLjP 2011 i ostala ovlašćenja koja su u okviru istog navedena). Sud je smatrao da je tretman ponižavajući kada je istim pojedinac ponižavan, pokazujući nedostatak poštovanja ili umanjenja njegovog ili njenog ljudskog dostojanstva, ili ukoliko je probudio osećaj straha, patnje ili inferiornosti koji je u stanju da probije barijeru moralne i fizičke otpornosti pojedinca i ponizi ga (V. protiv Ujedinjenog Kraljevstva [VV], br. 24888/94, st. 71, ESLjP 1999-IX).

74. U slučajevima kada se istaknu pritužbe prema članu 3. Konvencije, Sud mora primeniti posebno temeljno ispitivanje i ti navodi moraju biti potkrepljeni odgovarajućim dokazima (vidi predmet Matko protiv Slovenije, br. 43393/98, st. 100, od 2. novembra 2006. godine, i Vladimir Romanov protiv Rusije, br. 41461/02, st. 59, od 24. jula 2008. godine). Kako bi se procenili ovi dokazi, usvojen je standard dokazivanja „van svake razumne sumnje”. Razumna sumnja „znači... sumnju za koje se razlozi mogu izvući iz izvedenih činjenica” (Grčki predmet – Danska protiv Grčke; Norveška protiv Grčke; Švedska protiv Grčke, Holandija protiv Grčke; Godišnjak Konvencije. str. 196, st. 30), dok standard dokazivanja „van svake razumne sumnje” proizlazi iz koegzistencije dovoljno jakih, jasnih i saglasnih zaključaka ili sličnih neoborivih pretpostavki činjenica (vidi Simeonovi protiv Bugarske [VV], br. 21980/04, st. 124, od 12. maja 2017. godine).

75. Dok se u mnogim od slučajeva koje je Sud obradio pokazalo da osobe koje su navodno bile zlostavljane obično pružaju medicinske potvrde kako bi dokazale svoje navode (vidi Bouyid protiv Belgije [VV], citiran gore, st. 92), u slučajevima kada su domaći postupci i domaći sudovi utvrdili da je osoba doživela patnju, te odluke pružaju snažnu podršku za iznete navode. Zadatak Suda nije da zameni sopstvenu procenu činjenica procenom obavljenom od strane domaćih sudova i, kao opšte pravilo, na tim sudovima je da procene dokaze koji su im predočeni (vidi Gäfgen [VV], citiran gore, st. 93). Iako Sud nije vezan zaključcima domaćih sudova, u normalnim okolnostima, isti zahteva uverljive elemente koji bi ga naveli da odstupi od činjeničnih zaključaka do kojih su došli navedeni sudovi (ibid.).

76. Prema ustaljenoj sudskoj praksi Suda, posebno je važno osigurati zaštitu prema članu 3. u pogledu lica koja su lišena slobode. U vezi s tim, Sud ponavlja da, prema članu 1. Konvencije, Visoke strane ugovornice imaju obavezu da svakome, u okviru svojih nadležnosti, osiguraju prava i slobode definisane u Konvenciji. Posmatran zajedno sa članom 3, član 1. nalaže državama da preduzmu mere osmišljene da osiguraju da pojedinci, koji su u njihovoj nadležnosti, ne budu podvrgnuti mučenju ili nečovečnom ili ponižavajućem tretmanu, uključujući zlostavljanje koje vrše privatna lica (vidi A. protiv Ujedinjenog Kraljevstva, od 23. septembra 1998. godine, st. 22, Presude i odluke 1998-VI).

77. U takvim okolnostima, odsustvo bilo kakvog direktnog učešća države u činovima nasilja koji ispunjavaju uslov ozbiljnosti prema članu 3. Konvencije ne oslobađa državu od njenih obaveza po ovoj odredbi (vidi Premininy protiv Rusije, br. 44973/04, st. 71, od 10. februara 2011. godine). Ovu pozitivnu obavezu treba tumačiti na takav način da se ne nameće preveliko opterećenje vlastima da, kroz pravni sistem, garantuju da nečovečan ili ponižavajući tretman nikada neće biti nanesen od strane jedne osobe drugoj (vidi Premininy, citiran gore, st. 73). Ipak, država je dužna da makar obezbedi delotvornu zaštitu osoba u okviru svoje nadležnosti, uključujući razumne korake kako bi se sprečilo zlostavljanje o kome su državni organi morali ili trebali da znaju (vidi O’Keeffe protiv Irske [VV], br. 35810/09, st. 144, ESLjP 2014 (izvodi)).

78. S tim u vezi, Sud se poziva na relevantna načela koja se tiču odgovornosti države, nadzora i kontrole u pogledu pritvora, kao i na obavezu da zaštiti pojedinca od nasilja između zatvorenika, koja su navedena u predmetu Premininy (citiranom gore, st. 82–88.).

79. Sud se posebno poziva na čl. 1. i 3. Konvencije koji, posmatrani zajedno, postavljaju niz pozitivnih obaveza Visokim stranama ugovornicama, poput sprečavanja mučenja i pružanja obeštećenja za mučenje i druge oblike zlostavljanja (vidi Premininy, st. 71–72.). Na osnovu pomenute dve odredbe, od država se zahteva da obezbede da osobe u njihovoj nadležnosti nisu podvrgnute mučenju ili nečovečnom ili ponižavajućem postupanju ili kažnjavanju, uključujući i zlostavljanje koje sprovode privatna lica (vidi M.C. protiv Bugarske, br. 39272/98, st. 149, ESLjP 2003-XII i Premininy, citiran gore, st. 72.).

80. S obzirom na važnost zaštite koju pruža član 3, država mora osigurati da lica u pritvoru i stavljena pod kontrolu vlasti zatvorsku kaznu služe u uslovima koji su primereni poštovanju ljudskog dostojanstva, da način i metod izvršenja mere ne podvrgava takvo lice patnji ili teškim uslovima bilo kojeg intenziteta koji prevazilazi neizbežan nivo patnje prisutan u zatvorima i da su, s obzirom na praktične zahteve kazne zatvora, zdravlje i dobrobit takvog lica adekvatno osigurani (vidi Rodić i drugi protiv Bosne i Hercegovine, citiran gore, st. 67).

(ii) Utvrđivanje činjenica i procena težine zlostavljanja

81. Osvrćući se na okolnosti ovog predmeta, Sud je na početku primetio da je među strankama sporno da li su podnosioca predstavke uopšte zlostavljali zatvorenici sa kojima je delio ćeliju u Kazneno-popravnom zavodu u Sremskoj Mitrovici.

82. U parničnom postupku koji je podnosilac predstavke pokrenuo, domaći sudovi su utvrdili da je, kao posledica patnje u pritvoru, podnosilac predstavke pretrpeo umanjenje opšte životne aktivnosti od 10%. Takođe su potvrdili uzročno-posledičnu vezu između njegove patnje i događaja koji su se zbili u zatvoru (vidi stav 38 gore), i dosudili mu RSD 200.000 (oko EUR 1.900) na ime štete koju je pretrpeo i dodatnih RSD 50.000 (oko EUR 450) na ime uznemirenosti koja je trajala i nakon njegovog puštanja na slobodu. Iako nije bilo detaljnih nalaza o datumima ili činjenicama, tim domaćim odlukama je utvrđeno da je podnosilac predstavke zaista pretrpeo štetu tokom prvih dana njegovog boravka u pritvoru, kao i da je pretrpeo posttraumatski stres.

83. Po mišljenju Suda, domaći zaključak da je podnosilac predstavke pretrpeo umanjenje opšte životne aktivnosti od 10% ne dovodi ni do kakvog drugog zaključka nego da je on bio žrtva događaja ili niza događaja koji su ozbiljno narušili njegovo zdravlje tokom prvih dana njegovog boravka u pritvoru. S obzirom na to, Sud prihvata opštu verodostojnost navoda koje je podnosilac istakao u domaćem postupku. Prema tome, Sud zaključuje da je utvrđeno da je podnosilac predstavke pretrpeo zlostavljanje od strane drugih zatvorenika sa kojima je delio ćeliju, i da je to zlostavljanje bilo toliko ozbiljno da se primenjuje član 3.

(iii) Odgovornost države za događaje

84. Sud primećuje da je, u ovom predmetu, Vlada odbila da preuzme bilo kakvu odgovornost za zlostavljanje koje je podnosilac predstavke naveo, negirajući bilo kakav propust ili nečinjenje od strane zatvorskih vlasti. Po njihovom mišljenju, budući da podnosilac predstavke nije podneo nikakvu zvaničnu pritužbu, od zatvorskih vlasti se nije moglo očekivati da ga zaštite.

85. Sud, međutim, primećuje da je u izveštaju CPT-a nasilje među zatvorenicima u Kazneno-popravnom zavodu u Sremskoj Mitrovici više puta naglašavano kao ozbiljan problem, kako pre tako i nakon događaja iz ovog predmeta (vidi st. 48–50. gore). U tim izveštajima, CPT je zabeležio veliki broj slučajeva koji se tiču nasilja između zatvorenika, i primećuje da ni zatvorske vlasti niti državni organi nisu preduzeli nikakve aktivnosti zarad ispravljanja takvog ponašanja ili smanjenja njegove učestalosti. CPT je takođe kritikovao propuste medicinskog osoblja pri Kazneno-popravnom zavodu u Sremskoj Mitrovici da pravilno evidentira povrede koje su posledica nasilja između zatvorenika (vidi stav 48. gore).

86. Imajući u vidu okolnosti ovog predmeta, Sud primećuje da je zatvorsko osoblje pri Kazneno-popravnom zavodu u Sremskoj Mitrovici moralo primetiti da su obrve podnosioca predstavke bile obrijane, da je imao čudnu frizuru i da je njegova koža bila oštećena (vidi stav 28. gore). Oni su takođe morali čuti ili su trebali da čuju vrištanje podnosioca predstavke i pevanje nacionalističkih pesama tokom noći (vidi stav 32. gore).

87. Primenjujući načela navedena u stavu 78. ovog predmeta, Sud utvrđuje da zatvorske vlasti nisu obratile pažnju niti su reagovale na bilo koji od gore navedenih znakova nasilja; one dalje nisu uspele da obezbede bezbedno okruženje za boravak podnosioca predstavke u pritvoru i, takođe, nisu uspele da otkriju, spreče ili vrše preventivni nadzor nad nasiljem kojem je isti bio podvrgnut.

88. Prema tome, došlo je do kršenja člana 3. Konvencije u tom pogledu.

2. Nesprovođenje istrage

(a) Podnesci stranaka

89. Vlada je tvrdila da nije mogla da sprovede delotvornu istragu, jer podnosilac predstavke nije podneo nikakav zahtev u vezi sa njegovim zlostavljanjem u Kazneno-popravnom zavodu u Sremskoj Mitrovici. Po njenom mišljenju, razlog zbog kojeg nije sprovedena istraga okolnosti slučaja podnosioca predstavke je bio taj što isti nije podneo svoje pritužbe pred relevantnim domaćim vlastima. Pored toga, Vlada je tvrdila da posredni dokazi, utvrđeni u parničnom postupku, ne bi bili dovoljni za pokretanje krivične istrage od strane države.

90. Podnosilac predstavke je tvrdio da je država imala obavezu da sprovede istragu, i da je njenim nepreduzimanjem bilo kakvih efektivnih koraka došlo do povrede njegovih prava zagarantovanih članom 3. Konvencije.

91. U svojim dodatnim zapažanjima, Vlada je tvrdila da se pritužbe podnete pred raznim domaćim vlastima, uključujući i ombudsmane, ne mogu smatrati efektivnim. Prema tome, povreda člana 3. u tom pogledu se ne može pripisati državi.

(b) Ocena Suda

(i) Opšta načela

92. Sud ponavlja da, prema proceduralnom aspektu člana 3. Konvencije, tužene države imaju obavezu da uspostave delotvorne odredbe krivičnog prava i odvrate počinjanje krivičnih dela protiv ličnog integriteta. Te odredbe moraju biti podržane mehanizmima za sprovođenje zakona koji su u stanju da pruže praktičnu i delotvornu zaštitu zagarantovanih prava (vidi M.S. protiv Hrvatske (br. 2), br. 75450/12, st. 74, od 19. februara 2015. godine), tako da, kada osoba podnosi spornu pritužbu o zlostavljanju prema članu 3. Konvencije, vlasti mogu sprovesti efektivnu istragu (vidi Selmouni [VV], citiran gore, st. 79, i Filip protiv Rumunije, br. 41124/02, st. 47, od 14. decembra 2006. godine), čak i ukoliko je zlostavljanje izvršeno od strane privatnih lica (vidi, mutatis mutandis, M.C. protiv Bugarske, citiran gore, st. 151).

93. Član 3. Konvencije dodatno zahteva da se službena istraga provodi čak i u odsustvu izričite pritužbe, ukoliko postoje dovoljno jasne naznake da je došlo do zlostavljanja (vidi, na primer,Članovi Zajednice Jehovinih svedoka Gldanija i drugi protiv Gruzije, br. 71156/01, st. 97, od 3. maja 2007. godine, kao i Batı i drugi protiv Turske, br. 33097/96 i 57834/00, st. 133, ESLjP 2004-IV(izvodi)).

94. U prethodnim slučajevima, takva obaveza je nastala na osnovu različitih eksplicitnih ili implicitnih indikacija, poput: činjenica koje su sadržane u pritužbama podnosioca predstavke tokom krivičnog postupka protiv njega (vidi J.L. protiv Letonije, br. 23893/06, st. 11–13. i 73–75, od 17. aprila 2012. godine); dopis podnosioca predstavke okružnom sudu u vezi sa parničnim postupkom koji se tiče njegovog prisilnog prijema u psihijatrijsku bolnicu (vidi M.S. protiv Hrvatske (br. 2), gore citiran, st. 82–83); izvođenje dokaza o zlostavljanju od strane podnosioca predstavke u parničnom postupku (vidi Muradova protiv Azerbejdžana, br. 22684/05, st. 122–126, od 2. aprila 2009. godine); i navod o zlostavljanju sadržan u žalbi podnosioca predstavke na prvostepenu presudu i u njegovoj ustavnoj žalbi (vidi Mađer protiv Hrvatske, br. 56185/07, st. 88–89, od 21. juna 2011. godine). Osim toga, ukoliko vlasti dođu do saznanja o takvoj činjenici, obaveza podnošenja formalne pritužbe ne može biti prepuštena isključivo inicijativi podnosioca predstavke. U smislu proceduralne obaveze prema čl. 2. i 3. Konvencije, domaće vlasti su one koje imaju obavezu da makar reaguju (vidi, mutatis mutandis, Gongadze protiv Ukrajine, br. 34056/02, st. 175, ESLjP 2005-XI, vidi i Muradova, citiran gore, st. 123).

95. Da bi službena istraga zadovoljila zahteve efektivne istrage prema članu 3, ona mora biti: u stanju da dovede do identifikacije i kažnjavanja onih koji su odgovorni za zlostavljanje; da osobe nadležne za sprovođenje istrage i osobe koje je sprovode budu nezavisne od osoba koje su učestvovale u događajima; temeljna, što znači da vlasti moraju uvek ozbiljno nastojati da utvrde šta se desilo i da se ne trebaju oslanjati na ishitrene ili neosnovane zaključke radi okončanja istrage ili kao osnovu za njihove odluke; hitna i pokrenuta odmah po podnošenju zvanične pritužbe – čak i kada, strogo govoreći, nije podnesena pritužba, sprovođenje istrage mora otpočeti ukoliko postoje dovoljno jasne indikacije da je došlo do zlostavljanja; i u stanju da pruži podnosiocu pritužbe delotvoran pristup istražnom postupku u svim fazama (vidi Krsmanović protiv Srbije, br. 19796/14, st. 74, od 19. decembra 2017. godine i presude koje su u njemu navedene).

(ii) Primena ovih načela na predmetni slučaj

96. Istina je, kao što je Vlada primetila, da podnosilac predstavke nikada nije podneo formalnu krivičnu prijavu pred relevantnim organima (to jest, policiji ili javnom tužilaštvu), niti se žalio upravi zatvora na konkretna dela zlostavljanja u Kazneno-popravnom zavodu u Sremskoj Mitrovici.

97. Međutim, nesporno je da je, nakon što se advokat podnosioca predstavke žalio zatvorskim vlastima o njegovom zlostavljanju, podnosilac predstavke premešten u drugu ćeliju nakon nekoliko dana (vidi stav 20. gore).

98. Dalje, 25. decembra 2009. godine je podnosilac predstavke podneo svoju parničnu tužbu pred parničnim sudom u Beogradu, pritužujući se, između ostalog, na njegovo zlostavljanje tokom boravka u pritvoru u Kazneno-popravnom zavodu u Sremskoj Mitrovici i tražeći nadoknadu za to. Podnosilac predstavke je nastavio da se žali, tokom 2008, 2009. i 2010. godine, pred raznim domaćim vlastima – uključujući predsednika Republike Srbije, Ministarstvo pravde i ombudsmane – na zlostavljanje koje je pretrpeo (vidi st. 23–24. i 42–44. gore).

99. Nesporno je da nikada nije sprovedena istraga u vezi sa navodima podnosioca predstavke u vezi sa njegovim zlostavljanjem od strane zatvorenika sa kojima je delio ćeliju u Kazneno-popravnom zavodu u Sremskoj Mitrovici. Stoga nije na Sudu da utvrdi da li je istraga o navodima podnosioca predstavke bila delotvorna, jer takva istraga nije ni bila sprovedena. Pitanje je da li je propust podnosioca predstavke da podnese formalnu krivičnu prijavu sprečio državne organe da sprovedu istragu ili ih je oslobodio njihove opšte dužnosti da to i učine (uporedi sa slučajem Tahirova, citiranim gore, st. 54).

100. Sud u tom pogledu primećuje da su vlasti znale ili su trebale posedovati informacije u to vreme o zlostavljanju podnositelja predstavke (vidi stav 86. gore). Pored toga, on je u više navrata pokrenuo to pitanje. Stoga nije ni bilo nikakvog formalnog ili činjeničnog elementa koji bi stajao na putu sprovođenju istrage.

101. Štaviše, u domaćem zakonu nije propisano ništa što bi sprečilo zatvorske vlasti da reaguju ili da spreče druge organe da pokrenu krivičnu istragu. Naprotiv, srpski pravni okvir, a posebno odredbe Zakona o krivičnom postupku, eksplicitno nameću obavezu svim javnim organima da prijave krivična dela o kojima su obavešteni za koja se zahteva javno krivično gonjenje (vidi stav 46. gore).

102. Imajući u vidu gore navedeno, Sud primećuje da odsustvo krivične prijave od strane podnosioca predstavke nije sprečilo javnog tužioca da pokrene krivični postupak niti onemogućilo druge domaće organe da obaveste javnog tužioca o navodima o zlostavljanju.

103. U svetlu gore navedenog, i u odsustvu delotvorne zvanične istrage, Sud odbacuje prigovor Vlade u vezi sa neuspehom podnosioca predstavke da iscrpi domaća pravna sredstva korišćenjem postupka po krivičnoj prijavi, i zaključuje da je došlo do kršenja člana 3. Konvencije u okviru njegovog proceduralnog dela.

II. PRIMENA ČLANA 41. KONVENCIJE

Član 41 Konvencije glasi:

„Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj strani.”

A. Šteta

105. Podnosilac predstavke je zahtevao iznos od 100,000 evra (EUR) u vezi sa nematerijalnom štetom koju je pretrpeo.

106. Vlada je osporila ovaj zahtev. Smatrala ga je preteranim i neosnovanim.

107. Sud prihvata da je podnosilac predstavke pretrpeo ponižavanje i uznemirenost usled zlostavljanja koje su mu naneli zatvorenici sa kojima je delio ćeliju. Pored toga, kao lice u ranjivom položaju, Vlada nije uspela da ga zaštiti, te isti nije imao koristi od efektivne istrage u pogledu njegovih pritužbi na zlostavljanje. U ovim okolnostima, Sud smatra da se patnja i frustracija podnosioca predstavke ne mogu nadoknaditi samo utvrđivanjem povrede. Procenjujući na pravičnoj osnovi, i imajući u vidu da je podnosiocu predstavke već dosuđeno EUR 2.350 u okviru parničnog postupka pokrenutog protiv države, Sud podnosiocu predstavke dosuđuje EUR 25.000 na ime nematerijalne štete, kao i bilo koji porez koji se može naplatiti na taj iznos (vidi stav 55. gore).

B. Troškovi

108. Podnosilac je takođe tražio iznos od EUR 2.000 za troškove i izdatke koji su nastali pred Sudom.

109. Vlada je osporila ovu tvrdnju, tvrdeći da je podnosilac predstavke propustio da istu potkrepi.

110. Prema sudskoj praksi Suda, podnosilac predstavke ima pravo na povraćaj troškova i izdataka samo u onoj meri u kojoj je dokazano da su stvarno i nužno nastali i da su razumni u pogledu kvantiteta. Što se tiče ovog slučaja, imajući u vidu dokumentaciju podnesenu od strane stranaka i gore navedene kriterijume, Sud smatra da je razumno dodeliti iznos od EUR 2.000 na ime troškova koji su nastali tokom ovog postupka pred Sudom.

V. Zatezna kamata

111. Sud smatra da je primereno da zatezna kamata bude zasnovana na marginalnoj kamatnoj stopi Evropske centrale banke uz dodatak od tri procentna poena.

IZ TIH RAZLOGA, SUD,

1. Odlučuje, jednoglasno, da pridruži meritumu Vladin prigovor u pogledu neiscrpenosti domaćih pravnih lekova po pitanju pritužbe u okviru proceduralnog aspekta člana 3. Konvencije i odbacuje prigovor nakon razmatranja osnovanosti;

2. Proglašava, jednoglasno, predstavku prihvatljivom;

3. Utvrđuje, jednoglasno, da je došlo do povrede člana 3. Konvencije, usled činjenice da vlasti nisu zaštitile podnosioca predstavke od zlostavljanja koje su počinili zatvorenici sa kojima je delio ćeliju;

4. Utvrđuje, jednoglasno, da je došlo do povrede člana 3. Konvencije, usled činjenice da vlasti nisu istražile navode podnosioca predstavke o zlostavljanju;

5. Utvrđuje, sa pet glasova protiv dva,

(a) da Tužena mora da isplati podnosiocu predstavke, u roku od tri meseca od dana kada ova presuda postane pravosnažna u skladu sa članom 44. stav 2. Konvencije, sledeće iznose koje treba pretvoriti u nacionalnu valutu Tužene po stopi koja se primenjuje na dan isplate:

(i) EUR 25,000 (dvadeset pet hiljada evra), kao i bilo koji porez koji se može naplatiti u vezi sa nematerijalnom štetom;

(ii) EUR 2,000 (dve hiljade evra), kao i bilo koji porez koji se može naplatiti podnosiocu predstavke u vezi sa ovim iznosom u pogledu troškova i izdataka;

(b) da, po isteku gore navedena tri meseca do isplate, treba isplatiti običnu kamatu na gore navedene iznose po stopi koja je jednaka marginalnoj kamatnoj stopi Evropske centrale banke uz dodatak od tri procentna poena;

6. Odbija, sa pet glasova protiv dva, preostali deo zahteva podnosioca predstavke za pravično zadovoljenje.

Sastavljeno na engleskom jeziku i dostavljeno u pisanoj formi 15. januara 2019. godine, u skladu sa pravilom 77. st. 2. i 3. Poslovnika Suda.

Stephen Phillips
Sekretar	Vincent A. De Gaetano
Predsednik
U skladu sa članom 45. stav 2. Konvencije i Pravilom 74. stav 2. Poslovnika Suda, posebno mišljenje sudija Pastor Vilanova i Serghides je priloženo uz ovu presudu.

V.D.G.

J.S.P.

ZAJEDNIČKO DELIMIČNO IZDVOJENO MIŠLjENjE SUDIJA PASTOR VILANOVA I SERGHIDES
(Prevod)

1. Većina zaključuje da bi povrede nanete podnosiocu predstavke trebalo generalno okarakterisati kao zlostavljanje (vidi, na primer, stav 83. presude). Po našem mišljenju, tvrdimo da bi ih trebalo okarakterisati kao mučenje, kako je i tvrdio podnosilac predstavke. Tačka 3. operativnih odredbi navodi da je došlo do povrede materijalnog aspekta člana 3. Konvencije, usled činjenice da vlasti nisu zaštitile podnosioca predstavke od zlostavljanja koje su počinili zatvorenici sa kojima je delio ćeliju. Mi smo glasali za taj zaključak u onoj meri u kojoj on ne dolazi u direktan sukob sa stavom koji branimo. Međutim, mi smo se protivili iznosu nematerijalne štete (vidi tačku 5(i) i 6 operativnih odredbi), za koju smatramo da je neadekvatna, jer je samo okvirno u skladu sa iznosima koje je Sud dodeljivao u slučajevima nehumanog ili ponižavajućeg postupanja.

2. Sada ćemo obrazložiti razloge koji su nas naveli na to da smatramo da su podnosioca predstavke mučili drugi zatvorenici, kršeći njegovo pravo da se njegov integritet zaštiti od strane vlasti.

3. Na početku treba primetiti da je podnosilac predstavke proveo mesec dana u pritvoru dok je čekao istragu, jer je pokušao da plati putarinu novčanicom od deset evra za koju su vlasti prvobitno mislile da je falsifikat. Kasnije su priznali da je navedena novčanica bila autentična. Podnosilac predstavke je tvrdio da je, dok je bio u pritvoru, bio mučen, pretučen i silovan. Nažalost, navodi podnosioca predstavke o mučenju i silovanju nisu razmatrani od strane većine, iako je uobičajena praksa Suda da navede vrstu pretrpljenog zlostavljanja u samoj presudi i/ili u operativnim odredbama. Kao rezultat toga, poput podnosioca predstavke, ni mi nismo u mogućnosti da se direktno bavimo njima.

4. Ipak, smatramo da dokaz vezan za te navode zaista postoji. Teret dokazivanja u pogledu silovanja podnosioca predstavke (sa njegovim implikacijama na pravnu karakterizaciju činjenica) ne bi trebalo da bude isključivo na njemu, naročito zato što vlasti nisu sprovele istragu uprkos tome što su bile zakonski obavezne da to učine (član 223. stav 1. Zakona o krivičnom postupku). Može se lako zaključiti da je razlog zbog kojeg podnosilac predstavke nije odmah prijavio incident bio taj što se, kako je objasnio, veoma plašio, posebno od drugih zatvorenika koji su mu pretili da će ga ubiti ako ih on prijavi (vidi stav 14. presude). Međutim, čini se da je podnosilac predstavke premešten iz svoje prvobitne ćelije nakon sastanka sa svojim advokatom, koji je primetio značajnu promenu u njegovom ponašanju (vidi stav 20). Činjenica da su vlasti pristale na premeštaj podnosioca predstavke znači da je postojao problem. Dobro je poznato da zatvorenicima nije dozvoljeno da menjaju ćeliju ukoliko za to ne postoji dobar razlog. Međutim, činjenica je da nikakva istraga, čak ni kratka, nije pokrenuta nakon tog zahteva. Po našem mišljenju, nedostatak istrage je dodatni dokaz, ukoliko je uopšte i bio potreban, koji potvrđuje verziju događaja podnosioca predstavke.

5. Što se tiče tereta dokazivanja, naša sudska praksa se zasniva na postojanju dokaza „van svake razumne sumnje”. Ovaj kriterijum proizilazi iz običajnog prava i zahteva ubedljiv dokaz da bi se prevazišao princip pretpostavke nevinosti. Međutim, praksa Suda je sasvim drugačija, jer je postepeno ublažila rigidnu prirodu ovog principa, koji potiče iz oblasti krivičnog prava. Na primer, u odsustvu direktnih dokaza koji potvrđuju da je neko delo počinjeno, posebno kada se navodno zlostavljanje dogodilo dok je dotično lice bilo u pritvoru države, naš Sud se može oslanjati na druge dokaze. Prema tome, isti je koristio dokaze koji proizilaze iz koegzistencije dovoljno jakih, jasnih i saglasnih zaključaka ili sličnih neoborivih pretpostavki činjenica (vidi Labita protiv Italije [VV], br. 26772/95, stav 121, od 6. aprila 2000. godine), iz primarnih činjenica, ili kontekstualnih činjenica ili sekvenci događaja koje mogu predstavljati osnovu za zaključke o primarnim činjenicama, kao i iz izjava međunarodnih posmatrača (vidi Merabishvili protiv Gruzije [VV], br. 72508/13, stav 317, od 28. novembra 2017. godine).

Stoga se moramo zapitati da li izraz „van svake razumne sumnje” ne treba izbaciti iz upotrebe, jer se on ne slaže sa sudskom prirodom Suda. Čini nam se mnogo razumnijim da koristimo ispitivanje dokaza o ravnoteži verovatnoća, makar u slučajevima koji se odnose na čl. 2, 3. i 4. Konvencije.

6. U ovom predmetu nam se čini jasnim da je verzija podnosioca predstavke bila detaljna, koherentna i obrazložena. On je naveo da je bio drogiran i potom silovan, kao i da su mu glavu i obrve obrijali zatvorenici sa kojima je delio ćeliju. On je dodao da je uklanjanje njegovih obrva bio spoljašnji znak da je bio sodomiziran (vidi stav 18. presude). Dvostruko ponižavanje! Doista, ovu činjenicu je pred sudijom potvrdilo četiri svedoka (vidi st. 29–32. presude). Vlada, sa svoje strane, nije ponudila nikakvo objašnjenje u pogledu veze između brijanja i navodnog silovanja. Njeno neiskreno ćutanje o toj temi trebalo bi uzeti protiv nje, naročito zato što vlasti nisu sprovele efektivnu istragu u pogledu naknadnih navoda podnosioca predstavke o zlostavljanju. Takva istraga je tim pre važnija, jer pravo koje se u ovom slučaju razmatra ima poseban poredak po Konvenciji (član 3.), niti se kontekst može prevideti. U vezi s tim, CPT je, u izveštajima nakon njegovih poseta u septembru 2004. godine (st. 87. i 89. iz dokumenta CPT/Inf(2006) 18, predstavljeni u stavu 48. presude) i junu 2015. godine (stav 51. iz dokumenta CPT/Inf(2016) 21, predstavljen u stavu 50. presude), naglasio veoma visok nivo nasilja između zatvorenika u predmetnom zatvoru. Svi ovi dokazi su trebali poslužiti kao potvrda verzije događaja podnosioca predstavke.

7. Tačno je da podnosilac predstavke nije dostavio lekarsko uverenje o mogućem silovanju. Ipak, smatramo da ovaj propust nije dovoljan da se automatski sumnja na njegove tvrdnje. Ovo je pristup koji je prihvatio Interamerički sud za ljudska prava (vidi, između ostalog, J.protiv Perua, stav 333, od 27. novembra 2013. godine, i Espinoza Gonzales protiv Perua, stav 152, od 20. novembra 2014. godine), i sa njim se slažemo. Ne možemo zanemariti postojanje nekoliko faktora koji, kombinovano, opravdavaju ovaj propust: (1) strah od odmazde, (2) manjak lekara u zatvoru (stav 118 iz dokumenta CPT/Inf(2006) 18 navodi prisustvo jednog lekara koji se brine o 1.200 zatvorenika), (3) nepostupanje zatvorskih vlasti u slučaju kada su zabeležene povrede kod zatvorenika (stav 89. izveštaja) i (4) činjenica da silovanje ne ostavlja nužno fizičke tragove, posebno nakon što protekne neko vreme.

8. Verovatnoća da je podnosilac predstavke bio silovan, što predstavlja izuzetno ozbiljno i okrutno delo, zajedno sa drugim vidovima zlostavljanja kojima je bio podvrgnut, trebalo je da dovede Veće do zaključka da su počinjena dela mučenja. Čak i da nije došlo do silovanja, moglo bi se tvrditi da je brijanje obrva podnosioca predstavke, zajedno sa okrutnim pogledima upućenim od strane drugih ljudi, prouzrokovalo istom akutnu psihičku patnju koja je bila čin mučenja.

9. Poslednji faktor uspostavlja vezu između nehumanog iskustva koje je pretrpeo podnosilac predstavke i odgovornosti države. Podnosilac predstavke je pred našim Sudom tvrdio da su sva ova dela nasilja izvršena po nalogu ili uz prećutno odobravanje zatvorskih vlasti, posebno zbog njegovog hrvatskog državljanstva. Još jednom, Vlada je propustila da odgovori na ovu pritužbu. Međutim, ona nije mogla da ne bude svesna posledica građanskog rata na Balkanu (1992–95) i zločina počinjenih u to vreme. Zatvorske vlasti su stoga imale dužnost da spreče moguće međuetničke tenzije. Štaviše, CPT se u svom izveštaju iz 2006. godine pozvao na pritužbe koje se odnose na zlostavljanje zatvorenika zbog njihove nacionalnosti:

„U Kazneno-popravnom zavodu u Sremskoj Mitrovici, delegacija CPT-a je primila znatan broj pritužbi o fizičkom zlostavljanju od strane zatvorskog osoblja. Većina pritužbi se odnosila na period pre 2004. godine. Međutim, delegacija je saslušala i niz nedavnih navoda o šamaranju i šutiranju, kao i o verbalnom zlostavljanju, posebno osoba romskog porekla, stranih zatvorenika i pripadnika nacionalnih manjina u Srbiji.” (stav 83. izveštaja CPT-a CPT/Inf(2006) 18).

Nažalost, ovaj aspekt ovog pitanja nedostaje u analizi većine, ne poštujući sudsku praksu Suda u ovom predmetu (vidi Premininy protiv Rusije, br. 44973/04, stav 87, od 10. februara 2011. godine, i Rodić i drugi protiv Bosne i Hercegovine, broj 22893/05, st. 69–71, od 27. maja 2008. godine).

10. Mi smatramo da zaključak do kojeg je došla većina, a koji priznaje odgovornost države prema suštinskom aspektu člana 3, nije u potpunosti konzistentan. Ne može se, s jedne strane, prihvatiti da su tvrdnje podnosioca predstavke verodostojne (vidi stav 83. presude), uključujući i njegov iskaz da je bio obrijan i da je pevao srpske nacionalističke (četničke) pesme protiv svoje volje, dok se u isto vreme donosi zaključak koji uvažava tek deo njegovog zahteva (kojim se implicitno utvrđuje da je bio „samo” podvrgnut nečovečnom ili ponižavajućem postupanju), ne nudeći izričito i uverljivo objašnjenje. Ukratko, ova ljudska tragedija nije bila podvrgnuta podrobnom ispitivanju koje je bilo potpuno opravdano u datim okolnostima. Prema tome, ovo izdvojeno mišljenje je više od pukog preispitivanja dosuđenog iznosa na ime nematerijalne štete.

11. Princip delotvornosti, koji je sadržan u Konvenciji, uključujući odredbe člana 3, ne može biti zadovoljen ukoliko Sud na odgovarajući način ne utvrdi pravu prirodu navodne povrede prema ovom članu, i na osnovu toga je okarakteriše kao mučenje ili nečovečno ili ponižavajuće postupanje, imajući u vidu činjenice konkretnog slučaja o kome odlučuje i stepen ozbiljnosti pomenute povrede. Neuspeh Suda da to učini, kao što se, po našem skromnom mišljenju, i dogodilo u ovom slučaju, za posledicu će imati sledeće: (a) ne davanje dužne i pune težine i efekta pravu iz člana 3. u skladu sa njegovim tekstom, ciljem i svrhom, i (b) dodeljivanje nedovoljnog iznosa pravične naknade za nematerijalnu štetu prema članu 41. Konvencije.

12. Ukratko, ovde se kombinuju tri ozbiljna problema: činjenica da predmetno zlostavljanje nije izričito okarakterisano u presudi, neprestana relevantnost standard dokazivanja „van svake razumne sumnje” i, na kraju, propust da se razmotri mogući diskriminatorni motiv na osnovu državljanstva podnosioca predstavke.