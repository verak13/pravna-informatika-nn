Presuda Evropskog suda za ljudska prava

Odluka je objavljena u "Službenom glasniku RS", br. 33/2011 od 17.5.2011. godine.

EVROPSKI SUD ZA LjUDSKA PRAVA
DRUGO ODELjENjE 

PREDMET VELjKOV protiv SRBIJE
(Predstavka broj 23087/07)

PRESUDA
STRAZBUR
19. april 2011. godine

Ova presuda će postati pravosnažna u okolnostima utvrđenim članom 44. stav 2. Konvencije. Moguće su redaktorske izmene.

 

U predmetu Veljkov protiv Srbije, Evropski sud za ljudska prava (Drugo odeljenje) zasedajući u veću u čijem su sastavu bili:

Françoise Tulkens, Predsednik,

Ireneu Cabral Barreto,

David Thór Björgvinsson,

Dragoljub Popović,

Giorgio Malinverni,

András Sajó,

Guido Raimondi, sudije,

i Françoise Elens-Passos, zamenik sekretara Odeljenja,

posle većanja na zatvorenoj sednici održanoj 29. marta 2011. godine, izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (broj 23087/07) protiv Republike Srbije, koju je Sudu prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija") podnela državljanka Srbije, gđa Rajka Mićić (u daljem tekstu: "Podnositeljka predstavke"), 29. maja 2007. godine. Podnositeljka predstavke je 8. septembra 2010. godine obavestila Sud da je promenila prezime u Veljkov.

2. Podnositeljku predstavke je zastupao g. V. Beljanski, advokat iz Novog Sada. Vladu Srbije (u daljem tekstu: "Vlada") zastupao je njen zastupnik, g. S. Carić.

3. Predsednik veća je predstavki dao prednost u skladu sa Pravilom 41 Poslovnika Suda.

4. Predsednik Drugog odeljenja je 4. marta 2008. godine odlučio da Vladu obavesti o predstavci. Takođe je odlučeno da se osnovanost predstavke razmatra zajedno sa dopuštenošću (član 29. stav 3).

ČINjENICE

I. OKOLNOSTI PREDMETA

5. Podnositeljka predstavke je rođena 1958. Godine i živi u Jadranskoj Lešnici.

6. Podnositeljka predstavke je sa njenim partnerom, P. J., živela u Beogradu od maja 2001. godine do januara 2006. godine, kada se preselila u roditeljsku kuću, zbog navodnog "psihičkog zlostavljanja" od strane njenog partnera. Njihova kćerka M. J., rođena 2002. godine, nastavila je da živi sa ocem.

A. Parnični postupak (starateljstvo i izdržavanje za dete, uključujući usvajanje privrmenih mera)

7. Podnositeljka predstavke je 20. februara 2006. godine podnela parničnu tužbu protiv P. J. (u daljem tekstu: "Tuženi") Prvom opštinskom sudu u Beogradu (u daljem tekstu: "Opštinski sud"), tražeći vršenje roditeljskog prava i izdržavanje za M. J.

8. Tuženi je 1. marta 2006. godine podneo posebnu tužbu protiv podnositeljke predstavke Opštinskom sudu, takođe tražeći vršenje roditeljskog prava i izdržavanje za M. J.

9. Opštinski sud je 16. maja 2006. godine pribavio mišljenje Gradskog centra za socijalni rad, Odeljenje Palilula, u kome je navedeno da vršenje roditeljskog prava treba poveriti majci.

10. Podnositeljka predstavke je 17. maja 2006. godine zatražila od suda da donese rešenje o privremenoj meri kojim uređuje njeno pravo održavanja kontakata sa M. J.

11. Na ročištu održanom 8. juna 2006. godine, tuženi je takođe tražio izdavanje privremene mere kojom bi se njemu poverilo starateljstvo nad M. J.

12. Opštinski sud je 15. juna 2006. godine naložio tuženom da podnositeljki predstavke dozvoli da viđa M. J. tako što će njihovu kćerku dovoditi poslednjeg petka u mesecu u 14.00 sati u Centar za socijalni rad u Loznici i uzimati je od podnositeljke predstavke u Beogradu u isto vreme sledećeg petka.

13. Tuženi je 20. juna 2006. godine stavio primedbu na mišljenje Centra za socijalni rad iz maja 2006. godine i naknadno se žalio na rešenje o privremenoj meri, 10. jula 2006. godine. Izgleda da je ova žalba prosleđena Okružnom sudu u Beogradu 27. avgusta 2006. godine.

14. Sledeće ročište planirano za 3. jul 2006. godine je odloženo zato što Opštinski sud nije obezbedio prisustvo sudije porotnika za porodična pitanja, kako se to zahteva relevantnim odredbama domaćeg prava.

15. Ročište planirano za 5. septembar 2006. godine je takođe odloženo zato što se u tom trenutku spis predmeta fizički nalazio kod Okružnog suda, koji je trebalo da odluči u vezi sa donetim rešenjem o privremenoj meri.

16. Okružni sud u Beogradu je 14. septembra 2006. godine odbio žalbu tuženog i potvrdio rešenje o privremenoj meri od 15. juna 2006. godine.

17. Opštinski sud je 30. novembra 2006. godine razmatrao da li da dva parnična postupka združi u jedan sudski spis, i odložio predmet do 30. januara 2007. godine.

18. Centar za socijalni rad Palilula je u međuvremenu 6. novembra 2006. godine obavestio Opštinski sud da je primedba tuženog na njihovo prvo mišljenje od 16. maja 2006. godine usvojena, zato što je nadležno Ministarstvo utvrdilo nepravilnosti u njegovom radu. Centar je takođe upozorio sud da nije mogao da pouzdano proceni da li je zaključak ovog mišljenja bio u najboljem interesu deteta, posebno zbog potrebe da se utvrdi stanje mentalnog zdravlja podnositeljke predstavke.

19. Prema dodatnom ažuriranom mišljenju Centra od 4. decembra 2006. godine (vidi stav 52. u daljem tekstu), Opštinski sud je 11. decembra 2006. godine doneo novo rešenje o privremenoj meri, ograničivši viđanje podnositeljke predstavke sa M.J. na dva sata petkom u prostorijama Centra za socijalni rad Palilula u Beogradu, čime je rešenje o privremenoj meri od 15. juna 2006. godine zastarelo.

20. Podnositeljka predstavke se 22. decembra 2006. godine žalila na novo rešenje o privremenoj meri, a 9. januara 2007. godine je obavestila sud da nije išla i da neće ići u Beograd da se vidi sa kćerkom, zato što se plaši nasilničkog ponašanja tuženog i zastrašivanja.

21. Opštinski sud je 30. januara 2007. godine konstatovao da je podnositeljka predstavke došla lično, ali da je ročište bilo planirano narednog dana i da neće moći da mu prisustvuje (vidi stav 17. u gornjem tekstu).

22. Okružni sud u Beogradu je 14. februara 2007. godine potvrdio rešenje o privremenoj meri.

23. Opštinski sud je 27. aprila 2007. godine formalno spojio dve parnice, a podnositeljka predstavke je izjavila da se takođe može pribaviti mišljenje Centra za socijalni rad u Loznici i njoj privremeno poveriti vršenje roditeljskog prava.

24. Opštinski sud je 7. maja 2007. godine privremeno poverio vršenje roditeljskog prava u odnosu na M. J. tuženom, do pravosnažnog okončanja ovog postupka. On je takođe zatražio od Centra za socijalni rad Palilula da da stručno mišljenje o tome kako bi trebalo utvrditi vršenje roditeljskog prava u najboljem interesu deteta, kao i prava na viđanje deteta od strane roditelja kome dete nije povereno. Rešenje o privremenoj meri od 11. decembra 2006. godine ostalo je na snazi u delu koji se odnosi na kontakt podnositeljke predstavke sa njenom kćerkom.

25. Okružni sud je 6. juna 2007. godine potvrdio ovu odluku po žalbi. Sud je 13. jula prosledio spis predmeta Opštinskom sudu.

26. Centar za socijalni rad Palilula je 18. juna 2007. godine podneo izveštaj, u kome je preporučio kako da se utvrdi vršenje roditeljskog prava i pravo na viđanje deteta (vidi stav 58. u donjem tekstu).

27. Centar za socijalni rad u Loznici je 27. septembra 2007. godine izdao izveštaj o posetama podnositeljke predstavke tom centru.

28. Ročište planirano za 22. novembar je 2007. godine je odloženo zbog štrajka pravosudnih organa.

29. Podnositeljka predstavke je 12. decembra 2007. godine zatražila izuzeće sudije Opštinskog suda, ali je 19. decembra 2007. godine predsednik suda njen zahtev odbio.

30. Na sledećem ročištu koje je održano 20. decembra 2007. godine, Opštinski sud je rešio da lično sasluša obe stranke 28. januara 2008. godine.

31. Sledeća ročišta su održana 28. januara i 4. marta 2008. godine. Kasnije je podnositeljka predstavke zatražila od Opštinskog suda da pribavi mišljenje veštaka o psiho-fizičkoj sposobnosti i nje i tuženog da se brinu o detetu.

32. Pošto su obe strane uplatile predujam troškova veštačenja, Opštinski sud je 3. aprila 2008. godine naložio Savetu Medicinskog fakulteta u Beogradu da pripremi mišljenje veštaka.

33. Međutim, na ročištu održanom 1. oktobra 2008. godine, sud je preinačio svoje rešenje i naložio da izveštaj veštaka pripremi Institut za neuropsihijatriju "Dr Laza Lazarević".

34. Savet stručnjaka Instituta za neuropsihijatriju je 19. marta 2009. godine obavestio Opštinski sud da zbog negativnog stava podnositeljke predstavke prema ovom institutu i navoda o ranijem falsifikatu njenih lekarskih uverenja od strane lekara Instituta, on neće moći da obavi veštačenje u bolnici. Istog dana je Opštinski sud zatražio od Centra za socijalni rad da omogući Savetu stručnjaka da podnositeljka predstavke i dete budu pregledani u Centru.

35. Posle pregleda stranaka i M. J. dana 19. i 24. marta 2009. godine, Savet stručnjaka je 27. aprila 2009. godine dostavio svoj izveštaj o sposobnostima stranaka da vrše roditeljska prava i odgovornosti. On je 15. maja 2009. godine dostavio i dodatni izveštaj u kome preporučuje da se vršenje roditeljske dužnosti poveri tuženom.

36. Ročište planirano za 8. jul 2009. godine je odloženo zato što je podnositeljka predstavke angažovala advokata kome je bilo potrebno vreme da prouči spis predmeta.

37. Sledeće ročište, planirano za 30. septembar 2009. godine, je odloženo na zahtev advokata podnositeljke predstavke. Sud mu je naložio da na izveštaj veštaka odgovori u roku od petnaest dana.

38. Ročište planirano za 11. novembar 2009. godine nije održano, zbog štrajka Advokatske komore.

39. Ročište planirano za 9. decembar 2009. godine je odloženo na neodređeno vreme, zbog reforme pravosuđa u toku.

40. Podnositeljka predstavke je 11. novembra i 9. decembra 2009. godine stavila primedbe na izveštaj veštaka. Tuženi je na primedbe podnositeljke odgovorio 31. decembra 2009. godine. Podnositeljka predstavke je 3. marta 2010. godine dala komentar na zapažanja tuženog.

41. Savet stručnjaka je na komentare njegovog izveštaja od strane podnositeljke predstavke odgovorio 30. marta 2010. godine. Tuženi je 9. juna 2010. godine dao komentar i na zapažanja stručnjaka i na zapažanja podnositeljke predstavke.

42. Osnovni sud je 17. juna 2010. godine održao prvo ročište po završetku reforme pravosuđa.1

43. Osnovni sud je 18. juna 2010. godine naložio psihologu gde M. J. ide u školu da dostavi procenu psiho-fizičkog stanja deteta. On je takođe naložio i Centru za socijalni rad Palilula da obezbedi ažurirano mišljenje o utvrđivanju načina vršenja roditeljskog prava i da ga obavesti o rezultatima korektivnog praćenja vršenja roditeljskog prava od strane Savetovališta za brak i porodicu (vidi stav 65. u daljem tekstu).

44. Sud je 19. jula 2010. godine primio ocenu školskog psihologa.

45. Osnovni sud je zakazao sledeće ročište za saslušanje stranaka za 15. septembar 2010. godine.

46. Ispostavilo se da postupak i dalje traje pred prvostepenim sudom.

B. Izvršenje rešenja o privremenoj meri

(a) Rešenje o privremenoj meri od 15. juna 2006. godine

47. Posle donošenja rešenja o privremenoj meri 15. juna 2006. godine, prvi pokušaj spajanja podnositeljke predstavke i M. J. bio je 7. jula 2006. godine u Centru za socijalni rad u Loznici. Prema izveštaju Centra, tuženi nije pripremio M. J. za ponovni susret i tokom sastanka je bio verbalno agresivan. M. J. je u početku bila nevoljna da priđe podnositeljki predstavke, ali se na kraju "približila" i prihvatila poklone od majke. Centar je predložio da se budući sastanci održavaju petkom, u parku nedaleko od stana tuženog u Beogradu, pre nego što podnositeljka predstavke i M. J. počnu da provode zajedno celu sedmicu. Podnositeljka predstavke je izjavila da se plaši da ostane sama sa tuženim. To je bio prvi i poslednji put da je tuženi doveo M. J. u Loznicu, odbivši da to dalje čini.

48. Podnositeljka predstavke je 14. avgusta 2006. godine zvanično zatražila izvršenje rešenja o privremenoj meri od 15. juna 2006. godine. Opštinski sud je 17. avgusta 2006. godine odbacio predlog podnositeljke predstavke kao neuredan, pošto na rešenju o privremenoj meri nije bilo pečata kojim se potvrđuje da je postalo pravosnažno.

49. Okružni sud je 13. novembra 2006. godine ukinuo ovo rešenje po žalbi i vratio predmet na nižu instancu. Izgleda da je ovo rešenje uručeno podnositeljki predstavke 11. maja 2007. godine.

50. Podnositeljka predstavke je nastavila da petkom odlazi u prostorije Centra za socijalni rad u Loznici, navodeći da se plaši da se sa kćerkom sastaje u prisustvu tuženog u Beogradu i insistirajući da se sa njom sastaje u Loznici. Posle njenog upita da li je za vreme tih sastanaka moguće prisustvo socijalnih radnika, dobila je obaveštenje da to nije uobičajena praksa.

51. Podnositeljka predstavke je 24. novembra 2006. godine došla u Centar za socijalni rad u Loznici da traži izvršenje rešenja o privremenoj meri koje je doneo Osnovni sud. Obaveštena je da Centar nije nadležan za ovaj slučaj, pošto M. J. živi u Beogradu.

(b) Rešenje o privremenoj meri od 11. decembra 2006. godine

52. Centar je 4. decembra 2006. godine Opštinskom sudu dostavio dodatno ažurirano mišljenje, u kome je naveo da je, s obzirom na nepostojanje redovnog ili suštinskog kontakta između podnositeljke predstavke i M. J. poslednjih meseci, u najboljem interesu deteta da privremeno ostane da živi sa ocem. Centar je predložio da se pripremi novi konačni izveštaj pošto se ulože dodatni napori za uspostavljanje veze između majke i kćerke.

53. Opštinski sud je 11. decembra 2006. godine doneo novo rešenje o privremenoj meri, ograničivši kontakt podnositeljke predstavke sa M. J. na dva sata svakog petka u Centru za socijalni rad Palilula u Beogradu.

54. Centar za socijalni rad iz Loznice je 18. decembra 2006. godine dostavio svoje mišljenju Centru za socijalni rad Palilula, ukazavši da tuženi može manipulisati sa navodnim problematičnim mentalnim zdravljem podnositeljke predstavke. On je predložio da zdravstvena ustanova pregleda podnositeljku predstavke i da mišljenje o sposobnosti obeju stranaka da vrše roditeljska prava i odgovornosti.

55. Podnositeljka predstavke je 9. januara 2007. godine obavestila sud da nije i da neće ići u Beograd da se vidi sa kćerkom, jer se bojala navodnih pretnji tuženog i obećanja da će je "poslati u ludnicu".

56. Iz dopisa Centra za socijalni rad Palilula od 9. aprila 2008. godine izgleda da podnositeljka predstavke do tog trenutka nije prisustvovala nijednom zakazanom viđanju sa kćerkom u Beogradu.

57. Opštinski sud je 7. maja 2007. godine doneo rešenje o privremenoj meri da M . J. bude kod tuženog, a rešenje o privremenoj meri od 11. decembra 2006. godine u delu koji se odnosi na viđanje podnositeljke predstavke sa njenom kćerkom je ostalo na snazi.

58. Centar za socijalni rad Palilula je 18. juna 2007. godine preporučio da se vršenje roditeljskog prava poveri tuženom, a da se pravo na viđanje sa detetom podnositeljke predstavke ograniči na jedan sat svakog petka, u Centru za socijalni rad Palilula. Odluka o pravu na viđanje sa detetom bi bila izmenjena i proširena pošto se emotivne veze i briga između podnositeljke predstavke i njene kćerke obnove. Stručnjaci Centra su istakli da im se podnositeljka predstavke nije obratila da bi mogla da viđa M. J., a on je ponudio stručnu pomoć kako bi se olakšao kontakt između majke i kćerke, kao i sa tuženim, da bi motivisao M. J. da održava kontakte sa podnositeljkom predstavke. Oni su primetili da se tuženi raspitivao da li je podnositeljka predstavke zainteresovana za viđanje sa M. J. i da je dozvoljavao da je njen stariji polubrat redovno posećuje (sin podnositeljke predstavke).

59. Podnositeljka predstavke se 18. i 19. septembra 2007. godine obratila i jednom i drugom centru za socijalni rad, navodeći da joj tuženi nije dozvoljavao nikakav kontakt sa M. J., čak ni telefonom. Ona je od oba centra zatražila pokretanje postupka radi lišenja roditeljskog prava tuženog.60. Podnositeljka predstavke je 31. decembra 2007. godine obavestila Centar za socijalni rad Palilula da se ponovo udala i da je promenila prezime. Kad je Centar zatražio da prisustvuje planiranim viđanjima sa M. J., ona je rekla da nema dovoljno novca da putuje u Beograd i da se plaši tuženog.

61. Uprkos činjenici da rešenje o privremenoj meri od 15. juna 2006. godine više nije važilo, podnositeljka predstavke je tražila njegovo izvršenje u šest pisanih zahteva koje je podnela Četvrtom opštinskom sudu u Beogradu od septembra 2007. godine do januara 2008. godine. Ovaj sud je 18. januara 2008. godine doneo rešenje o izvršenju s tim u vezi. Međutim, sud je naknadno, posle primedbe tuženog, obustavio izvršni postupak.

62. Podnositeljka predstavke je na ročištu 1. oktobra 2008. godine naglasila da kćerku nije videla od 7. jula 2006. godine i urgirala kod Opštinskog suda da promeni mesto njihovih planiranih susreta na mesto prebivališta podnositeljke predstavke. Ona je ponovila da nema dovoljno novca da putuje u Beograd svake sedmice da se vidi sa kćerkom. Kada ju je sud pitao da li želi da se sa kćerkom vidi tog istog dana, podnositeljka predstavke je rekla da se plaši tuženog, kao i reakcije njene kćerke kad je vidi.

63. Prema izveštaju Centra za socijalni rad Palilula od 16. avgusta 2010. godine, podnositeljka predstavke je 6. maja 2009. godine zatražila od Centra za socijalni rad da sa M. J. organizuje viđenje po prvi put u skladu sa drugim rešenjem o privremenoj meri od 11. decembra 2006. godine. Uprkos upozorenju Centra da je potrebno preduzeti odgovarajuće korake da se M. J. pripremi za predstojeće posete posle dužeg odsustva brige i kontakta između njih, podnositeljka predstavke je navodno insistirala da se viđa sa M. J. počev od 8. maja.

64. Izgleda da se od 8. maja 2009. godine podnositeljka predstavke redovno viđala sa M. J. Međutim, stručnjaci Centra za socijalni rad su saopštili da podnositeljka predstavke zapravo nije svesna da odsustvo majke može da ima jak uticaj na njenu kćerku i da kćerka može od nje da se otuđi. Iako je insistirala na emotivnom reciprocitetu od kćerke, kontakt je za dete bio značajan izvor stresa, pa je plakalo, krilo se iza oca, uporno izbegavalo da pogleda majku, odbilo poklone podnositeljke predstavke i tvrdilo da ju je ona tukla. Uprkos tome, podnositeljka predstavke je sistematski optuživala tuženog da zloupotrebljava svoj položaj roditelja kome je povereno privremeno vršenje roditeljskog prava i da utiče na stav M. J. prema njoj.

65. Centar je takođe obavestio o ozbiljno narušenom odnosu roditelja i ambivalentnom pristupu tuženog važnosti kontakta M. J. sa njenom majkom. Radi unapređenja odnosa između roditelja i roditelja i deteta, Centar je 10. maja 2010. godine na sopstveni predlog doneo rešenje da Savetovalište za brak i porodicu obavlja korektivni nadzor nad vršenjem roditeljskih prava, najmanje šest meseci. Ovo savetovalište je trebalo da radi sa roditeljima kako bi im pomoglo da bolje razumeju svoja roditeljska prava i odgovornosti, kao i potrebe njihove kćerke. Pošto su prošli ovu terapiju, Centar je trebalo da oceni promene u njihovim stavovima i pristupima u vršenju roditeljskih uloga, kao i da proceni potrebu za daljim merama radi zaštite prava M. J. Tuženi je takođe trebalo da M. J. redovno dovodi u savetovalište, koje bi radilo na poboljšanju njene motivacije u pokušajima da se spase njen kontakt sa podnositeljkom predstavke.
____________

1 Posle reforme pravosuđa, Osnovni sud u Beogradu je postao nadležni sud u ovom predmetu.

V. Postupak za lišenje roditeljskih prava

66. Podnositeljka predstavke je 4. decembra 2006. godine pokrenula postupak protiv P.J., zatraživši da on bude lišen roditeljskog prava zbog ponašanja prema njihovoj kćerki. Izgleda da je P. J. podneo isti zahtev protiv podnositeljke predstavke i da je nadležni sud na kraju spojio ta dva postupka.

67. Tokom postupka, 11. septembra 2007. godine podnositeljka predstavke je tražila meru kojim bi sud zabranio nasilje u porodici. Tvrdila je da joj P. J. preti, zbog čega se plašila da dolazi na zakazana viđanja sa svojom kćerkom.

68. Sud je 3. decembra 2007. godine usvojio njen zahtev i izdao privremenu meru zabrane da joj se P. J. približava i dalje uznemirava.

69. Međutim, Okružni sud je 6. novembra 2008. godine ukinuo privremenu meru po žalbi i vratio predmet na ponovno razmatranje.

70. Sud je 2. februara 2009. godine odlučio da postupak za zaštitu od nasilja u porodici odvoji od postupka za lišenje roditeljskog prava.

71. U vezi sa postupkom za zaštitu od nasilja u porodici, Prvi opštinski sud u Beogradu je 21. oktobra 2009. godine usvojio meru sudske zabrane nasilja u porodici, tj. "vređanja ili drugog bezobraznog, neskrupuloznog ili zluradog ponašanja" kako je definisano članom 197. stav 6. Porodičnog zakona. On je posebno zabranio tuženom da podnositeljku predstavke uznemirava godinu dana, kao i da ne sme da se približava podnositeljki predstavke i mestu njenog boravišta više od 500 metara, sem kada je neophodno da bi se omogućio kontakt između nje i deteta.

72. Apelacioni sud je 13. maja 2010. godine potvrdio prethodni deo ove odluke, drugi deo ukinuo zbog nepostojanja jasnih i ubedljivih razloga i vratio predmet na ponovno razmatranje.

73. Izgleda da je ovaj postupak još u toku.

G. Relevantne medicinske činjenice

74. Podnositeljki predstavke je 1993. godine ustanovljena dijagnoza intersticijalnog oboljenje pluća, a kasnije je postala depresivna i bilo joj je potrebno povremeno psihijatrijsko lečenje.

II. RELEVANTNO DOMAĆE PRAVO

1. Zakon o opštem upravnom postupku; objavljen u "Službenom listu Savezne Republike Jugoslavije" - Sl. list SRJ br. 33/97, 31/01 i 30/10)

75. Član 110. navodi da nadležni organ može stranku u upravnom postupku izuzeti od plaćanja troškova postupka, uključujući troškove svedoka i veštaka, ako smatra da bi plaćanje ovih troškova uticalo na pojedinačnu i porodičnu dobrobit te stranke i sposobnost da se sama izdržava.

2. Druge relevantne odredbe

76. Druge relevantne odredbe su utvrđene u slučajevima V. A. M. protiv Srbije (broj 39177/05, st. 56-59 i 65-75, 13. mart 2007. godine), i Tomić protiv Srbije (broj 25959/06, st. 55-62 i 68-71, 26. jun 2007. godine).

PRAVO

I. NAVODNA POVREDA ČLANA 6. STAV 1. KONVENCIJE

77. Oslanjajući se na član 6. Konvencije i član 5. Protokola broj 7, podnositeljka predstavke se žalila zbog toga što parnica za vršenje roditeljskog prava u toku traje preterano dugo i da je to sprečava u vršenju njenih roditeljskih prava.

78. Sud smatra da ovaj zahtev podnositeljke predstavke potpada pod razmatranje člana 6. Konvencije (vidi Laino protiv Italije [VV], broj 3158/96, stav 25., ECHR 1999-I), koji glasi kako sledi:

"Svako, tokom odlučivanja o njegovim građanskim pravima i obavezama ..., ima pravo na ...

raspravu u razumnom roku pred ... sudom ..."

A. Dopuštenost

79. U relevantnom trenutku Vlada je iznela da podnositeljka predstavke nije iscrpela domaća pravna sredstva kako se traži prema članu 35. stav 1. Konvencije, time što nikada nije tražila izvršenje rešenja o privremenoj meri od 11. decembra 2006. godine.

80. Sud ponavlja da su pravna sredstva koja treba da se iscrpe prema gore navedenoj odredbi samo ona koja podnosiocu predstavke nude realne šanse za uspeh (vidi, među mnogim drugim autoritetima, Akdivar i drugi protiv Turske, 16. septembar 1996. godine, stav 68., Izveštaji o presudama i odlukama 1996-IV). U konkretnom slučaju, pritužba podnositeljke predstavke prema članu 6. odnosi se isključivo na dužinu postupka za vršenje roditeljskog prava koji je ona pokrenula 2006. godine. Sud, kao meritoran u predmetu, prema tome, razmatra argument neiscrpljenja u odnosu na pitanje neizvršenja rešenja o privremenoj meri prema članu 8. u daljem tekstu.

81. U vezi sa samom dužinom, Sud, međutim, ne može da prihvati da se zahtev za izvršenje rešenja o privremenoj meri može smatrati pravnim sredstvom koje treba da se iscrpi u vezi sa dužinom glavnog postupka. Zbog toga se primedba Vlade u vezi sa ovim mora odbiti.

82. Sud konstatuje da ova pritužba nije očigledno neosnovana u smislu značenja člana 35. stav 3. Konvencije. On dalje konstatuje da nije nedopuštena po bilo kom osnovu. Zbog toga se ona mora proglasiti dopuštenom.

B. Osnovanost

83. Vlada je tvrdila da se sveukupna dužina postupka može objasniti složenošću parničnog postupka. Posebno, on je podrazumevao veoma osetljiva pitanja porodičnih odnosa, razne postupke koji se ukrštaju, mnoge sudske korake preduzete sa obimnim pisanim zahtevima, kao i činjenicu da podnositeljka predstavke živi van Beograda, gde se nalazi Opštinski sud.

84. Podnositeljka predstavke je ostala pri stavu da je postupak trajao predugo. Domaći organi su prevideli šta je u pitanju u postupku i nisu preduzeli nikakve korake da postupak ubrzaju i omoguće podnositeljki predstavke da uspostavi pravilan i stalan kvalitetan odnos sa detetom.

85. Sud podseća da se razumnost dužine postupka mora ceniti u svetlu okolnosti predmeta i pozivanjem na sledeće kriterijume: složenost predmeta, ponašanje podnosioca predstavke i relevantnih organa i koja je važnost spora za podnosioca predstavke (vidi, među mnogim drugim autoritetima, Frydlender protiv Francuske [VV], broj 30979/96, stav 43., ECHR 2000-VII). U predmetima koji se odnose na građanski status, takođe je relevantan značaj spora za podnosioca predstavke, pa je potrebna posebna marljivost s obzirom na moguće posledice koje može imati preterana dužina postupka, posebno uživanje prava na poštovanje porodičnog života (vidi Laino, citiran u gornjem tekstu, stav 18.). Posebna marljivost je naročito potrebna u predmetima u kojima se sporni postupak odnosi na izdržavanje deteta (vidi V. A. M. protiv Srbije, citiran u gornjem tekstu, stav 101.).

86. Period koji treba uzeti u obzir počeo je 20. februara 2006. godine, kada je podnositeljka predstavke podnela građansku tužbu, koja još nije rešena. Stoga ona traje pet godina i dva meseca na jednom nivou sudske nadležnosti.

87. Sud konstatuje da je na početku sporni postupak bio osetljive prirode u vezi sa pitanjima vršenja roditeljskog prava i izdržavanja i da se može smatrati da je donekle složen. Međutim, s tim u vezi, pitanja o kojima je reč u ovom postupku su jasno od velike važnosti za podnositeljku predstavke, i da štaviše, Konvencija kao i relevantno domaće pravo zahtevaju posebnu pažnju u svim pitanjima u vezi sa detetom.

88. U vezi sa ponašanjem organa, Sud je identifikovao nekoliko značajnih propusta u radu i propuste da se obezbedi brz završetak postupka o kome je reč: (a) izgleda da su brojna ročišta odložena od pokretanja postupka, uključujući i četiri ročišta koja su odložena iz razloga u vezi sa unutrašnjom organizacijom (iako se odlaganje ročišta zbog štrajka Udruženja advokata ne može pripisati Državi (vidi Pafitis i drugi protiv Grčke, 26. februar 1998. godine, stav 96., Izveštaji o presudama i odlukama 1998-I)); (b) bilo je potrebno više od godinu dana da se združe tužbe koje su strane u postupku podnele radi istog završetka u jednom postupku; (v) bilo je potrebno više od godinu dana i dva meseca da se donese odluka o rešenju o privremenoj meri; (g) Opštinskom sudu je bilo potrebno mesec i po dana da žalbu tuženog na rešenje o privremenoj meri viđanja deteta prosledi Okružnom sudu u hitnom slučaju kao što je ovaj; (d) domaći sudovi nisu preduzeli suštinske proceduralne korake, bar u periodu između 16. juna i 19. decembra 2008. godine, kao i između 9. decembra 2009. godine i 17. juna 2010. godine; (đ) Vlada nije dala nikakvo objašnjenje zakašnjenja od šest meseci do kog je došlo zbog sudske odluke o promeni zdravstvene ustanove radi obezbeđenja izveštaja veštaka.

89. Ponašanje podnositeljke predstavke nije značajno doprinelo procesnom odugovlačenju na koje se žali, izuzev možda sedam dana u vezi sa njenim zahtevom za izuzeće predsedavajućeg sudije, kao i odlaganju ročišta zakazanog za 30. septembar 2009. godine. Primedba Vlade da podnositeljka predstavke ne živi u Beogradu i da postoji veliki broj pravnih argumenata, sa obimnim pisanim zahtevima, ne može se prihvatiti kao dovoljan razlog da predmet od takvog značaja za stranke bude u toku već pet godina i dva meseca bez izgleda da će se brzo završiti.

90. U vezi sa njegovom sudskom praksom o ovom predmetu (vidi, na primer, Laino, citirana u gornjem tekstu, stav 22.; V. A. M.. protiv Srbije, citirana u gornjem tekstu, stav 111.; Johansen protiv Norveške, 7. avgust 1996. godine, Izveštaji o presudama i odlukama 1996-III, stav 88; i H.N. protiv Poljske, broj 77710/01, stav 95., 13. septembar 2005. godine), kao i važnošću predmeta postupka i zahtevom da se postupa sa posebnom marljivošću, ukupna dužina postupka u konkretnom slučaju je bila prekomerna, a zahtev "razumnog roka" nije ispunjen.

91. Shodno tome, došlo je do povrede člana 6. stav 1. Konvencije.

II. NAVODNA POVREDA ČLANA 8. KONVENCIJE U VEZI SA NEIZVRŠENjEM REŠENjA O PRIVREMENOJ MERI

92. Podnositeljka predstavke se dalje žalila zbog neizvršenja rešenja o privremenim merama od 15. juna i 11. decembra 2006. godine čime je povređeno njeno pravo na poštovanje porodičnog života.

93. Sud smatra da ovu pritužbu treba razmatrati prema članu 8. Konvencije, koji predviđa sledeće:

"1. Svako ima pravo na poštovanje svog privatnog i porodičnog života, doma i prepiske.

Javne vlasti neće se mešati u vršenje ovog prava sem ako to nije u skladu sa zakonom i neophodno u demokratskom društvu u interesu nacionalne bezbednosti, javne bezbednosti ili ekonomske dobrobiti zemlje, radi sprečavanja nereda ili kriminala, zaštite zdravlja ili morala, ili radi zaštite prava i sloboda drugih."

94. Sud konstatuje da obostrano uživanje roditelja i deteta u zajedničkom društvu predstavlja osnovni element "porodičnog života" u smislu člana 8. Konvencije (vidi, među mnogim drugim autoritetima, Monory protiv Rumunije i Mađarske, broj 71099/01, stav 70., 5. april 2005. godine, i V. A. M. protiv Srbije, citiran u gornjem tekstu, stav 130.). Iako je primaran cilj člana 8. da zaštiti pojedinca od proizvoljnih radnji državnih organa, pored toga postoje i pozitivne obaveze svojstvene delotvornom "poštovanju" porodičnog života. U oba konteksta, mora se voditi računa da se između suprotnih interesa pojedinca i zajednice kao celine postigne pravična ravnoteža; u oba konteksta država uživa određeni prostor za procenu (vidi Keegan protiv Irske, presuda od 26. maja 1994. godine, stav 49., serija A broj 290).

95. Sud podseća da obaveza nacionalnih organa da preduzmu mere da olakšaju ponovno spajanje roditelja i dece nije bezuslovna, pošto ponovno spajanje roditelja sa detetom koje je neko vreme živelo sa drugim licima možda neće moći da se odmah dogodi, a možda će biti potrebne i pripremne mere s tim u vezi. Priroda i obim te pripreme zavisiće od okolnosti svakog slučaja, ali će razumevanje i saradnja svih zainteresovanih uvek biti važan sastojak. Iako nacionalni organi moraju učiniti sve da olakšaju tu saradnju, svaka obaveza primene prinude u ovoj oblasti mora biti ograničena pošto se moraju uzeti u obzir interesi kao i prava i slobode svih zainteresovanih, a posebno najbolji interesi deteta. U predmetima u vezi sa izvršenjem odluka u sferi porodičnog prava, Sud je više puta konstatovao da je odlučujuće da li su nacionalni organi preduzeli sve neophodne korake da olakšaju izvršenje, u onoj meri u kojoj se to može razumno zahtevati u posebnim okolnostima svakog predmeta (vidi, među mnogim drugim autoritetima, Hokkanen protiv Finske, 23. septembar 1994. godine, stav 58., serija A broj 299-A; Nuutinen protiv Finske, broj 32842/96, st. 127-128, ECHR 2000-VIII; Glaser protiv Ujedinjenog Kraljevstva, broj 32346/96, stav 66., 19. septembar 2000. godine; Hansen protiv Turske, broj 36141/97, st. 97-99, 23. septembar 2003. godine; Kallo protiv Mađarske (odluka), broj 70558/01, 14. oktobar 2003. godine; Tomić protiv Srbije, broj 25959/06, st. 100-102, 26. jun 2007. godine; Felbab protiv Srbije, broj 14011/07, st. 67, 14. april 2009. godine; i Krivošej protiv Srbije, broj 42559/08, stav 52., 13. april 2010. godine).

96. U ovom kontekstu, o adekvatnosti neke mere se sudi na osnovu brzine njenog sprovođenja, pošto protek vremena može imati nepopravljive posledice za odnose između deteta i roditelja sa kojim dete ne živi (vidi Tomić, citiran u gornjem tekstu, stav 101).

(a) U vezi sa rešenjem o privremenoj meri od 15. juna 2006. godine (vidi stav 12. u gornjem tekstu)

97. Sud na početku primećuje da su, posle predloga podnositeljke predstavke da se donese rešenje o privremenoj meri radi regulisanja njenog kontakta sa kćerkom, organi odmah doneli rešenje o privremenoj meri i odmah predvideli viđanje sa detetom u lokalnom centru za socijalni rad 7. jula 2006. godine (vidi st. 12 i 47. u gornjem tekstu). S obzirom na početno neuspešno ponovno spajanje sa detetom, Sud prvo primećuje da je očigledno bilo neophodno određeno prilagođavanje plana posete da bi se ponovo uspostavio kvalitetniji kontakt. On dalje konstatuje da je Centar nastojao da prilagodi plan poseta time što je predložio da se buduća viđanja planiraju petkom, u parku u blizini stana tuženog u Beogradu, pre nego što podnositeljka predstavke i M. J. provedu celu nedelju dana zajedno. Međutim, uprkos uputstvima Centra, ispostavilo se da je podnositeljka predstavke nastavila da petkom odlazi u prostorije lokalnog centra za socijalni rad kako je planirano sudskim rešenjem o viđanju sa detetom, čime je propustila četiri viđanja u Beogradu, zbog straha da se sa kćerkom vidi samo u prisustvu tuženog, insistirajući da se sa njom vidi u Loznici. Prema tome, podnositeljka predstavke se nije prilagodila novoj nepovoljnoj situaciji, a nije učinila ni dodatne napore da joj se prilagodi.

98. Drugo, iako se iz materijala koje Sud poseduje ne vidi da su organi za socijalni rad ili nadležni sud preduzeli dodatne korake da olakšaju dalje viđanje podnositeljke predstavke i njene kćerke, Sud ne može razmišljati o tome da li je centar za socijalni rad preduzeo odgovarajuće mere da poboljša kvalitet odnosa između stranaka u postupku i da li je pogoršanje kontakta moglo da se spreči odgovarajućim izvršenjem prvog rešenja o privremenoj meri.

99. Najzad, ovo rešenje o privremenoj meri ostalo je neizvršeno od 7. jula 2006. godine do 11. decembra 2006. godine, naime najviše pet meseci, kada mu je prestala svaka važnost u svrhe izvršenja (vidi st. 47-51. u gornjem tekstu).

100. Shodno tome, s obzirom na prostor za procenu koji uživaju nadležni organi Srbije i dužinu neizvršenja rešenja o viđanju sa detetom, Sud smatra da je ova pritužba očigledno neosnovana i da se mora odbaciti u skladu sa članom 35. st. 3. i 4. Konvencije.

(b) U vezi sa rešenjem o privremenoj meri od 11. decembra 2006. godine (vidi stav 20. u gornjem tekstu)

101. Vlada je iznela da podnositeljka predstavke nije iscrpela domaća pravna sredstva prema članu 35. stav 1. Konvencije, pošto do relevantnog datuma nije zahtevala izvršenje drugog rešenja o viđanju sa detetom, koje je doneto 11. decembra 2006. godine. Štaviše, ona je sud dovela u zabludu zahtevajući izvršenje rešenja o privremenoj meri od 15. juna 2006. godine, koje više nije važilo. Vlada je iznela da su "domaći organi koji se bave predmetom podnositeljke predstavke preduzeli sve moguće radnje kako bi sačuvali pravilan razvoj odnosa podnositeljke predstavke sa detetom", ali da podnositeljka predstavke, međutim, nije bila dovoljno aktivna.

102. Sud ne smatra neophodnim da odlučuje o prigovoru Vlade u vezi sa neiscrpljivanjem, pošto je ovaj deo predstavke u svakom slučaju nedopušten, iz dole navedenih razloga.

103. Sud konstatuje da je podnositeljka predstavke nezadovoljna drugim rešenjem o privremenoj meri od 11. decembra 2006. godine, pošto joj ono omogućava da viđa M. J. ograničeno dva sata svakog petka, u prisustvu socijalnog radnika i P. J. u Centru za socijalni rad Palilula u Beogradu. Međutim, zadatak Suda nije da odlučuje sa kojim roditeljem dete treba da živi niti da li su zaključci domaćih sudova s tim u vezi pogrešni, pogotovu, pošto podnositeljka predstavke nije obrazložila nijednu značajnu niti očiglednu neadekvatnost odluka donetih na domaćem nivou. Ono što je za Sud odlučujuće je da li su ponovnim spajanjem roditelja sa decom nacionalni organi preduzeli sve neophodne korake da takva viđanja olakšaju kao što se može razumno zahtevati u posebnim okolnostima svakog predmeta (vidi stav 95. u gornjem tekstu).

104. Sud primećuje da podnositeljka predstavke zaista nije tražila formalno izvršenje tog drugog rešenja o privremenoj meri do 6. maja 2009. godine (vidi stav 63. u gornjem tekstu), niti je došla na neko od planiranih viđanja sa detetom u Centru za socijalni rad Palilula do 8. maja 2009. godine tvrdeći da bi bila izložena velikoj patnji i opasnosti od viđanja sa tuženim istom prilikom (vidi stav 64. u gornjem tekstu).

105. Sud prihvata da se podnositeljka predstavke možda bojala ponašanja njenog bivšeg partnera na osnovu njegovog navodnog uvredljivog i drskog ponašanja (vidi st. 67-73. u gornjem tekstu). Međutim, pošto je ona već pokrenula odgovarajući postupak protiv njega radi zaštite od takvog ponašanja, kao i nekoliko drugih parničnih ili krivičnih postupaka, teško je razumeti zašto je kasnila sa podnošenjem predloga za izvršenje u vezi sa rešenjem o privremenoj meri, i zašto nije dolazila na planirana viđanja da bi videla svoje dete u prisustvu socijalnih radnika.

106. Kada je Centar za socijalni rad Palilula zatražio od nje da počne da dolazi na planirane sastanke sa M. J., ona je rekla da nema dovoljno novca da putuje u Beograd i da se plaši tuženog. Štaviše, na ročištu održanom 1. oktobra 2008. godine, kada joj je ponuđeno da vidi svoju kćerku tog istog dana, podnositeljka predstavke je tvrdila da se plaši tuženog, kao i reakcije njene kćerke kad je vidi (vidi st. 60 i 62. u gornjem tekstu).

107. Sud prvo konstatuje da podnositeljka predstavke nije nijednom zatražila da bude oslobođena obaveze plaćanja troškova postupka u vezi sa vršenjem roditeljskih prava, što joj omogućava Zakon o upravnom postupku, ako ti troškovi štete pojedincu i dobrobiti i stabilnosti njegove/njene porodice (vidi stav 75. u gornjem tekstu).

108. On dalje primećuje da je, prema izveštaju Centra za socijalni rad Palilula, jednom drugom prilikom, u maju 2009. godine, podnositeljka predstavke zatražila od njega da organizuje hitno viđanje (dva dana kasnije) sa M. J. uprkos upozorenju da je potrebno da se preduzmu odgovarajući koraci da se M. J. pripremi za predstojeće posete posle dužeg odsustva brige i kontakta između njih (vidi stav 63. u gornjem tekstu). U spisu predmeta ne postoji ništa što bi ukazalo na neki prihvatljiv razlog da podnositeljka promeni stav po ovom pitanju.

109. Najzad, čim se podnositeljka predstavke obratila Centru za socijalni rad Palilula 6. maja 2009. godine, počela je redovno da se viđa sa kćerkom, u skladu sa drugim rešenjem o viđanju sa detetom, u prisustvu tuženog. Iako sam tuženi nije mnogo sarađivao za vreme ponovnih spajanja sa detetom, izgleda da on nije pretio podnositeljki predstavke niti joj se obraćao na uvredljiv način.

110. Ako uzme u obzir samo dokumentaciju koju poseduje, Sud takođe primećuje da su organi Tužene države očigledno izdali određene odluke i izveštaje u toku parničnog postupka, iako nisu učinjeni posebno delotvorni napori da se okrene spirala koja je išla nadole u odnosima između podnositeljke predstavke i deteta u jednom periodu između donošenja drugog rešenja o privremenoj meri i predloga podnositeljke predstavke za izvršenje ove mere. Međutim, posle predloga podnositeljke predstavke za izvršenje tog rešenja, stručnjaci Centra su očigledno olakšali njihov redovan kontakt u zaštićenoj sredini, kako je utvrđeno sudskim rešenjem.

111. U vezi sa negativnim odnosima između roditelja i deteta i roditelja i sve očiglednijim emotivnim štetama nego koristima od planiranih susreta između podnositeljke predstavke i njene kćerke, samo i jednostavno oslanjanje na sudska rešenja radi organizovanja ponovnih susreta očigledno ne bi bilo dovoljno. S tim u vezi, Sud konstatuje da je Centar za socijalni rad Palilula preusmeravao napore od ponovljenih pokušaja da se nametne kontakt između majke i M. J. i tolerisanje sukoba između roditelja ka proaktivnijem pristupu. Centar je doneo sopstveni predlog rešenja da Savetovalište za brak i porodicu korektivno prati vršenje roditeljskih prava stranaka minimalno šest meseci, kao i o motivacionoj terapiji za M. J. sa ciljem da se njen odnos sa podnositeljkom predstavke popravi. On je takođe najavio da će preduzimati dalje mere pošto dobije izveštaj o uspehu gore navedene terapije. Najzad, Sud konstatuje da bi u budućnosti trebalo stvoriti propisne uslove kako bi se podnositeljka predstavke mogla viđati sa M. J. kako je utvrđeno rešenjem o privremenoj meri od 11. decembra 2006. godine. Ovo ostaje obaveza koju organi Države treba da ispune.

112. U ovim okolnostima se ne može zaključiti da su organi propustili da preduzmu sve neophodne korake da podnositeljku predstavke spoje sa njenom kćerkom ili da osiguraju izvršenje rešenja o privremenoj meri. Proizlazi da je ova pritužba očigledno neosnovana i da se mora odbaciti u skladu sa članom 35. st. 3. i 4. Konvencije.

III. PRIMENA ČLANA 41. KONVENCIJE

113. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

114. Podnositeljka predstavke je tražila 20.000 evra (EUR) na ime nematerijalne štete.

115. Vlada je osporila ovaj zahtev.

116. Sud smatra da je podnositeljka predstavke morala pretrpeti nematerijalnu štetu. Presuđujući na osnovu pravičnosti, on joj dodeljuje 2.600 evra, plus porez koji se može naplatiti na taj iznos.

B. Troškovi

117. Podnositeljka predstavke je takođe tražila 94.630 srpskih dinara (RDS) (približno 1.300 evra) na ime troškova pred Sudom.

118. Vlada je smatrala da je ovaj zahtev previsok.

119. Prema praksi Suda, podnosilac predstavke ima pravo na naknadu troškova samo u onoj meri u kojoj je pokazano da su oni zapravo i neophodno nastali i da su razumni u pogledu iznosa (videti, na primer, Iatridis protiv Grčke (pravično zadovoljenje) [VV], broj 31107/96, stav 54., ECHR 2000-XI). Na osnovu informacija koje poseduje i gore navedenih kriterijuma, Sud smatra opravdanim da u potpunosti dosudi iznos koji podnositeljka predstavke traži za postupak pred njim.

V. Zakonska kamata

120. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

IZ TIH RAZLOGA, SUD

1. Proglašava jednoglasno pritužbu u vezi sa prekomernom dužinom postupka dopuštenom, a preostali deo predstavke nedopuštenim;

2. Utvrđuje glasovima šest protiv jednog da je došlo do povrede člana 6. stav 1. Konvencije u vezi sa dužinom postupka;

3. Utvrđuje glasovima šest protiv jednog

(a) da Tužena država treba da isplati podnositeljki predstavke u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije, sledeće iznose, koji će se pretvoriti u srpske dinare po stopi važećoj na dan isplate:

(i) 2.600 evra (dve hiljade šest stotina evra) na ime nematerijalne štete, plus svaki porez koji može biti naplativ,

(ii) 1.300 evra (jedna hiljada tri stotine evra) na ime troškova, plus svaki porez koji se može naplatiti podnositeljki predstavke;

(b) da po isteku gore navedena tri meseca do isplate, treba platiti običnu kamatu na gore navedeni iznos po stopi koja je jednaka najnižoj kamatnoj stopi Evropske centrale banke uz dodatak od tri procentna poena;

4. Odbija jednoglasno preostali deo zahteva podnositeljke predstavke za pravično zadovoljenje.

Sastavljeno na engleskom jeziku i dostavljeno u pisanoj formi na dan 19. aprila 2011. godine u skladu sa pravilom 77 st. 2. i 3. Poslovnika Suda.

Françoise Elens-Passos                     Françoise Tulkens

Zamenik sekretara                           Predsednik