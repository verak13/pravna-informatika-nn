ČETVRTI ODJEL

PREDMET EWEIDA I DRUGI protiv UJEDINJENOG KRALJEVSTVA

(Predstavke br. 48420/10, 59842/10, 51671/10 i 36516/10)

PRESUDA [Izvod]

STRASBOURG

15. januar 2013.

Ova presuda će postati konačna shodno uvjetima propisanim u članu 44, stav 2 Konvencije. Može biti predmetom redakcijskih izmjena.

U predmetu Eweida i drugi protiv Ujedinjenog Kraljevstva, Evropski  sud  za  ljudska  prava  (Četvrti  odjel),  zasjedajući  u  Vijeću  u sastavu:

David Thór Björgvinsson, predsjednik,
Nicolas Bratza,
Lech Garlicki
Päivi Hirvelä,
Zdravka Kalaydjieva,
Nebojša Vučinić,
Vincent A. De Gaetano, sudije,
i Lawrence Early, registrar Odjela,

nakon  vijećanja  zatvorenih  za  javnost  održanih  4.  septembra  i  11. decembra 2012., donijelo je sljedeću presudu, koja je usvojena posljednjeg navedenog datuma:

POSTUPAK

Postupak u  ovom  predmetu  pokrenut  je  na  osnovu  četiri  predstavke (br. 48420/10,    59842/10,    51671/10    i    36516/10)    protiv    Ujedinjenog Kraljevstva  i  Sjeverne  Irske,  koje  su  Sudu  podnijeli  četvoro  Britanaca, gospođa Nadia Eweida, gospođa Shirley Chaplin, gospođa Lillian Ladele i gospodin  Gary  McFarlane  (“podnositelji  predstavke”),  10.  augusta  2010., 29. septembra 2010.,  3.  septembra  2010.  i  24.  juna  2010.,  u  skladu  sa članom   34   Konvencije   o   zaštiti   ljudskih   prava   i   osnovnih   sloboda (“Konvencija”).
Podnositelje predstavke,  gospođu  Eweidau  zastupala  je  advokatska firma  Aughton  Ainsworth,  iz  Mančestera,  gospođu  Chaplin  i  gospodina McFarlanea,  advokat  Paul  Diamond,  a  gospođu  Ladele,  advokatska  firma Ormerods  iz  Croydona,  Surrey.  Vladu  Ujedinjenog  Kraljevstva  (“Vlada”) zastupala je njezina zastupnica, gospođa Ahila Sornarajah.
Podnositelji predstavke žalili su se da im domaće pravo nije osiguralo adekvatnu zaštitu  njihovog prava  na  ispovijedanje  njihove  vjere.  Gospođe Eweida  i  Chaplin,  konkretno  su  se  žalile  na  ograničenja  koja  su  im nametnuli njihovi poslodavci glede vidnog isticanja privjeska križa na vratu. Gospođa  Ladele  i  gospodin  McFarlane  konkretno su  se  žalili  na  sankcije, koje  su  protiv  njih  poduzeli  poslodavci  zbog  njihove  zabrinutosti  oko pružanja   usluga   za   koje   se   oni   smatrali   da   toleriraju   homoseksualne zajednice. Gospođa Eweida, gospođa Chaplin i gospodin McFarlane pozvali su se na član 9 Konvencije, zasebno i u vezi s članom 14, dok se gospođa Ladele žalila samo po osnovu člana 14 u vezi s članom 9.
Dana 12.  aprila   2011.  predstavka   gospođe   Chaplin  pripojena  je predstavci   gospođe   Eweidae,   a   predstavka   gospodina   McFarlane   je pripojena  predstavci  gospođe Ladele.  Vlada  je  obaviještena  o  sve  četiri predstavke. Sud je također odlučio da odluku o prihvatljivost i osnovanost predstavki  donese  u  isto  vrijeme  (član  29,  stav 1).  Na  dan  donošenja  ove presude, Sud je, nadalje, odlučio da spoji sve četiri predstavke.
Sljedećim osobama i organizacijama predsjednik Suda odobrio je da interveniraju u svojstvu trećih strana u pismenom dijelu postupka (član 36, stav 2   Konvencije   i   Pravilo   44,   stav2):   Equality   and   Human   Rights Commission   [prev.   Komisija   za   ravnopravnost   i   ljudska   prava];   The National  Secular  Society  [prev.  Nacionalno  sekularno  društvo];  Dr  Jan Camogursky i The Alliance Defense Fund [prev. Fond alijanse za odbranu]; biskup  Michael  Nazir-Ali;  The  Premier  Christian  Media  Trust  [Glavna kršćanska    medijska    zaklada];    biskupi    od    Chestera    i    Blackburna; Associazione  Giuseppi  Dossetti  [prev.  Asocijacija  Giuseppi  Dossetti]:  i Valori; Observatory on Intolerance and Discrimination against Christians in Europe [prev. Osmatračnica netolerancije i diskriminacije protiv kršćana u Evropi]; Liberty; Clapham Institut i KLM; the European Centre for Law and Justice [prev. Evropski centar za pravo i pravdu]; Lord Carey od Cliftona; i Fédération  Internationale  des  ligues  des  Droits  de  l’Homme  (FIDH,  ICJ, ILGA-Europe).
Javno saslušanje  održano  je  4.  septembra  2012.  u  Zgradi  ljudskih prava u Strasbourgu (pravilo 59, stav 3).
Pred Sudom su se pojavili:

(a)  u ime Vlade
G-đa Ahila SORNARAJAH                                               zastupnica Vlade
G-din James EADIE QC                                                  advokat
G-din Dan SQUIRES                                                       advokat
G-đa Suzanne LEHRER                                                   savjetnica
G-din Hilton LESLIE                                                        savjetnik
G-din Wally FORD                                                          savjetnik

(b)  u ime prvog podnositelja predstavke
G-din James DINGEMANS QC                                           advokat
G-đa Sarah MOORE                                                         advokatica
G-din Thomas ELLIS                                                        pravnik
G-din Gregor PUPPINCK                                                   savjetnik

(c)  u ime trećeg podnositelja predstavke
G-đa Dinah ROSE QC                                                        advokatica
G-din Ben JAFFEY                                                             advokat
G-din Chris MCCRUDDEN                                                   advokat
G-din Mark JONES                                                             savjetnik
G-din Sam WEBSTER                                                         savjetnik

(d)  u ime drugog i četvrtog podnositelja predstavke
G-din Paul DIAMOND                                                          advokat
G-din Paul COLEMAN                                                          advokat
 G-din Pasha HMELIK                                                          advokat
G-đa Andrea WILLIAMS                                                       savjetnica
G-din Andrew MARSH                                                          savjetnik

Sud je saslušao obraćanja gospodina Eadiea, advokata Vlade, gospodina Dingemansa,   advokata   gospođe   Eweidae,   gospođu   Rose,   advokaticu gospođe   Ladele   i   gospodina   Diamonda,   advokata   gospođe   Chaplin   i gospodina McFarlanea.

 I. OKOLNOSTI PREDMETA

Prva podnositeljica  predstavke,  gospođa  Eweida,  rođena  je  1951. godine  i  živi  u  Twickenhamu.  Druga  podnositeljica  predstavke,  gospođa Chaplin,  rođena  je  1955.  godine  i  živi  u  Exeteru.  Treća  podnositeljica predstavke,  gospođa  Ladele,  rođena  je  1960.  i  živi  u  Londonu.  Četvrti podnositelj   predstavke,   gospodin   McFarlane,   rođen   je   1961.   i   živi   u Bristolu.
Činjenično stanje ovog predmeta, prema navodima stranaka, može se sumirati na sljedeći način.
 A. Gospođa Eweida

Prva podnositeljica predstavke, koja je prvih osamnaest godina svog života provela u Egiptu, koptska je kršćanka. Od 1999. godine radila je kao radnica na šalteru privatne kompanije, British Airways Plc.
British Airways  je  zahtijevao  da  svi  njegovi  uposlenici  koji  imaju kontakt   sa   javnošću   nose   uniformu.   Do   2004.   uniforma   za   žene   je uključivala bluze sa visokim okovratnikom. Godine 2004. British Airways uveo  je  nove  uniforme,  koje  su  obuvatale  ženske  bluze  sa  otvorenijim izrezom, koje se nose uz kravatu, koja može biti uvučena u izrez ili blago zavezana oko vrata. Sačinjen je priručnik za oblačenje, u kojem su detaljno razrađena   pravila   za   svaki   aspekt   uniforme.   Odjeljak   Priručnika,   pod naslovom “Ženski modni dodaci”, sadržavao je sljedeći pasus:
“Svi  dodaci  ili  odjevni  predmeti  koje  uposlenica  mora  nositi  iz  vjerskih  razloga trebaju, u svakom trenutku, biti pokriveni uniformom. Međutim, ako to nije moguće zbog  prirode  predmeta  ili  načina  na  koji  se  isti  nosi,  potrebno  je  dobiti  saglasnost lokalne  uprave  u  pogledu  prikladnosti  dizajna,  kako  bi  se  osigurala  usklađenost  sa jedinstvenim standardima, osim ako takva saglasnost već nije sadržana u jedinstvenim smjernicama.  ...  NB  Nije  prihvatljivo  nositi  nikakve  druge  predmete  sa  uniformom. Zahtijevat  će  se  da  skinete  svaki  komad  nakita  koji  nije  u  skladu  sa  navedenim propisima.”

Kada bi  se  uposlenik  pojavio  na  poslu,  noseći  na  sebi  neki  od predmeta  koji  nije  bio  u  skladu  sa  kodeksom  oblačenja,  praksa  British Airwaysa  je  bila  da  zamoli  uposlenika  da  skine  sporni  predmet  ili, ako je neophodno, da se vrati kući i presvuče. Vrijeme koje uposlenik potroši na propisno oblačenje uniforme odbija se od njegove, odnosno njezine plaće. Što se tiče odjevnih predmeta koje je British Airways smatrao obaveznim u određenim religijama i koji se ne mogu sakriti pod uniformu, odobreno je muškim  uposlenicima,  sikima,  da  nose  tamno  plavi  ili  bijeli  turban  i  da tokom ljeta nose metalne narukvice, pod uvjetom da im je odobreno da nose košulje  kratkih  rukava.  Ženskim uposlenicama,  muslimankama,  koje  rade kao zemaljsko osoblje, odobreno je da nose hidžab (marame) u odobrenim bojama British Airwaysa.
Do 20. maja 2006. gospođa Eweida nosila je privjesak križa skriven pod odjećom. Dana 20. maja 2006. odlučila je otvoreno nositi križ, kao znak svoje posvećenosti vjeri. Kada je tog dana došla na posao, njezin menadžer ju je  zamolio  da  skine  lančić  sa  križem  ili  da  ga  skloni  pod  kravatu. Gospođa Eweida prvobitno je odbila da to učini, ali je u konačnici, nakon razgovora  sa  višim  menadžerom,  pristala  da  se  povinuje  instrukcijama. Dana  7. augusta  2006.  gospođa  Eweida  ponovo  se  na  poslu  pojavila  sa vidljivo istaknutim križem i ponovo je pristala, mada nevoljko, da postupi u skladu  sa  kodeksom  oblačenja,  nakon  što  je  upozorena  da  će,  ako  odbije, otići kuće bez plaće. Dana 20. septembra 2006. odbila je sakriti ili skinuti križ  i  otpravljena  je  kući  bez  plaće  sve  dok  ne  odluči  da  ispoštuje  svoju ugovornu   obavezu   glede   kodeksa   oblačenja.   Dana   23.   oktobra   2006. ponuđena joj je administrativna pozicija, bez kontakta sa kupcima, na kojoj nije obavezna nositi uniformu, ali je ona tu ponudu odbila.
Sredinom oktobra  2006.  izašao  je  niz  novinskih  članaka  o  slučaju gospođe Eweida, u kojima je kritiziran British Airways. Dana 24. novembra 2006. British Airways  najavio  je  reviziju  svoje  politike  o  uniformama  u dijelu   koji   se   odnosi   na   vidljivo   nošenje   vjerskih   simbola.   Nakon konsultacija sa svojim uposlenicima i predstavnicima sindikata, 19. januara 2007. odlučeno je  da  se  usvoji  nova  politika.  Od  1.  februara  2007., odobreno  je  isticanje  onih  vjerskih  simbola  i  simbola  milosrđa  koji  su dozvoljeni. Određeni simboli, kao što su križ i Davidova zvijezda, odmah su dobili  dozvolu.  Gospođa  Eweida  vratila  se  na  posao  3.  februara  2007.,  i dozvoljeno  joj  je  da  nosi  križ  u  skladu  sa  novom  politikom.  Međutim, British  Airways  odbio  joj  je  nadoknaditi  izgubljenu  zaradu  za  period  u kojem je izbrala da ne dolazi na posao.
Gospođa Eweida  podnijela  je  tužbu  kod  Suda  za  zapošljavanje  15. decembra   2006.,   zahtijevajući,   između   ostalog,   odštetu   za   indirektnu diskriminaciju   protivno   članu   3   Pravilnika   o   ravnopravnosti   (vjera   i uvjerenja) u zapošljavanju iz 2003. (“Pravilnik iz 2003.”: v. stav 41, ispod) i tvrdeći  da  je  povrijeđeno  njeno  pravo  na  ispovijedanje  vjere  u  skladu  sa članom   9  Konvencije. Sud  za   zapošljavanje   odbio  je   zahtjev  gospođe Eweidae.  Konstatirao  je  da  vidljivo  isticanje  križa  nije  obavezni  zahtjev kršćanske vjere već lični izbor gospođe Eweidae. Nije bilo dokaza da je bilo koji  drugi  uposlenik  u  uniformiranoj  radnoj  snazi,  koju  čini  nekih  30,000 ljudi, ikada napravio takav zahtjev, a kamoli odbio raditi ukoliko se isti ne ispuni. Iz toga slijedi da podnositeljica zahtjeva nije uspjela dokazati da je politika nošenja uniforme stavila kršćane općenito u nepovoljan položaj, što je   bilo   neophodno   dokazati   da   bi   se   održao   zahtjev   za   indirektnu diskriminaciju.
Gospođa Eweida   uložila   je   žalbu   Apelacionom   sudu   za   radne sporove,  koji  je  istu  odbio  20.  novembra  2008.  Apelacioni  sud  za  radne sporove smatrao je da nije neophodno da gospođa Eweida dokazuje da su se drugi  kršćani  žalili  na  politiku  o  uniformama,  jer  u  smislu  propisa  3(1) Pravilnika iz 2003. osoba može biti stavljena u naročito nepovoljan položaj čak  i  ako  se  on  ili  ona  protiv  svoje  volje  povinuje  ograničenjima  glede vidljivog isticanja vjerskih simbola. Ipak, Apelacioni sud za radne sporove zaključio     je     da     pojam     indirektne     diskriminacije     podrazumijeva diskriminaciju   usmjerenu   protiv   određene   grupe,   a   da   podnositeljica predstavke  nije  uspjela  dokazati  da  je  takva  grupa  stavljena  u  nepovoljan položaj.
Gospođa Eweida  uložila  je  žalbu  Apelacionom  sudu,  koji  je  odbio njezinu  žalbu  12.  februara  2010.  U  njezinoj  žalbi  istaknuto  je  da  je Apelacioni  sud  za  radne  sporove  pogrešno  primijenio  pravo  i  da  je  za utvrđivanje  indirektne  diskriminacije  bio  dostatan  i  dokaz  o  stavljanju  u nepovoljni   položaj   pojedinca.   Apelacioni   sud   nije   se   složio   sa   ovim argumentom,   za   koji   je   smatrao   da   ne   korespondira   sa   tumačenjem Pravilnika  iz  2003.  Podržao  je  pristup  koji  je  zauzeo  Apelacioni  sud  za radne sporove, utvrdivši da: 
“... za utvrđivanje indirektne diskriminacije, trebalo bi biti moguće izvući neke opće zaključke koji se odnose na pojedine vjerske grupe, tako da poslodavac ima razumnu mogućnost  da  smatra  da  neka  određena  odredba  može  imati  ozbiljne  negativne utjecaje na tu grupu.”

Nadalje, čak i da su pravni argumenti gospođe Eweidae bili tačni i da se indirektna  diskriminacija  može  izjednačiti  sa  stavljanjem  u  nepovoljan položaj individue zbog njezine želje da svoju vjeru  ispovijeda na određeni način,  činjenični  nalazi  Suda  za  radne  sporove  pokazuju  da  je  pravilo predstavljalo srazmjeran način za postizanje legitimnog cilja. Nekih sedam godina, niko, čak ni gospođa Eweida, nije se žalio na to pravilo, ali kada se to pitanje pokrenulo, bilo je savjesno razmotreno. U međuvremenu, British Airways ponudio je  podnositeljici predstavke  premještaj, uz istu plaću, na mjesto  na  kojem  neće  imati  kontakata  sa  javnošću,  ali   podnositeljica predstavke  odbila  je  tu  ponudu  i,  umjesto  toga,  odlučila  da  ne  dolazi  na posao i da, kao naknadu, zahtijeva isplatu plaće. Pored toga, Apelacioni sud je smatrao da ova sudska praksa Suda u skladu sa članom 9 ne bi bila od pomoći gospođi Eweidai. Pozvao se na presudu Doma lordova u predmetu R  (SB)  protiv  direktora  srednje  škole  Denbigh  [2006.]  UKHL  15,  gdje  je lord   Bingham,   analizirao   sudsku   praksu   Suda   i   Komisije   i   zaključio sljedeće: 

“Institucije  u  Strasbourgu  uopće  nisu  bile  spremne  utvrditi  miješanje  u  pravo  na ispoljavanje  vjerskih  uvjerenja  u  praksi  ili  obavljanje  vjerskih  rituala  ako  je  osoba dobrovoljno prihvatila zaposlenje ili ulogu koja nije kompatibilna s tom praksom ili obredima i ako postoje drugi načini da osoba prakticira ili obavlja vjerske obrede bez uzrokovanja nesrazmjernih troškova i poteškoća”.

Dana 26. maja 2010. Vrhovni sud odbio je razmotriti žalbu gospođe Eweidae.
 B. Gospođa Chaplin

Druga podnositeljica  predstavke  također  je  pobožna  kršćanka.  Ona privjesak  križa  nosi  oko vrata  još  od  svoje  pričesti  1971.,  kao  izraz  svoje vjere. Ona vjeruje da bi skidanje križa predstavljalo kršenje njezine vjere.
Gospođa Chaplin  stekla   je   diplomu  medicinske   sestre   1981.,  i zaposlila  se  u  državnoj  bolnici  Royal  Devon  i  Exeter  NHS  Foundation Trust,  gdje  je  radila  od  aprila  1989.  do  jula  2010.,  s  izuzetnim  ocjenama rada. Tokom spornih događaja, radila je na odjelu za starija lica. Bolnica je imala  kodeks  odijevanja,  koji  se  temeljio  na  smjernicama  iz  Ministarstva zdravstva.  U  politici  o  bolničkoj  uniformi,  u  stavu  5.1.5  propisano  je  da “Ukoliko uposlenici nose nakit, da on mora biti diskretan”, a u stavu 5.3.6 stoji:
“5.3.6  Da  bi  se  smanjio  rizik  od  intrahospitalne  infekcije,  nošenje  nakita  treba svesti na minimum (v. 5.1.11). To znači:

Jedan ravni prsten, koji neće uticati na higijenu ruku, Jedan par običnih, diskretnih naušnica.

Nošenje lančića nije dozvoljeno zbog smanjenja rizika od nastanka ozljeda prilikom kontakta sa pacijentima.

Ukoliko osoba ima piercing na licu, isti treba izvaditi ili prekriti.”

Stav 5.1.11 propisuje:

“Svi  uposlenici  koji  žele  nositi  određenu  vrstu  odjeće  ili  nakita  zbog  vjerskih  ili kulturoloških  razloga  moraju  tražiti  odobrenje  svog  direktno  nadređenog,  koji  ne može neopravdano uskratiti to odobrenje.”

 Sud  za  radne  sporove  imao  je  predmete  gdje  je,  zbog  zdravstvenih  i sigurnosnih razloga, od jedne medicinske sestre, kršćanke, traženo da skine lančić i privjesak križa, a dvojica sika, medicinske braće, obaviješteni su da ne mogu nositi kare (metalne narukvice) i kirpane (male bodeže), i gdje su se  svi  povinovali  ovim  smjernicama.  Dvije  doktorice,  muslimanke,  dobile su odobrenje da nose pripijene “sportske” hidžabe, poput potkapa za kacigu.

U junu 2007. u bolnicu su uvedene nove uniforme, koje su po prvi put uključivale  tunike  sa  V-izrezom  za  medicinske  sestre.  U  junu  2009. nadređeni   gospođe Chaplin  zatražio  je   od  nje   da   skine   svoj   “lančić”. Gospođa  Chaplin  je  istakla  da  je  križ  za  nju  vjerski  simbol  i  tražila  je odobrenje da ga nastavi nositi. Odobrenje joj je uskraćeno uz obrazloženje da lančić i križ mogu prouzročiti ozljedu, ukoliko ga stariji pacijent povuče. Gospođa  Chaplin  je  potom  predložila  da  križ  nastavi  nositi  na  lancu  sa magnetnom kopčom, koja bi se odmah razdvojila ukoliko pacijent povuče lanac. Međutim,  zdravstveni  organ  odbio je  ovaj  zahtjev,  obrazlažući  da  i sam  križ  može  predstavljati  rizik  po  zdravlje  i  sigurnost  ukoliko  bude slobodno visio  na  lancu. Na  primjer, mogao bi  doći  u dodir sa  otvorenim ranama.  Na  koncu,  sugerirano  joj  je  da  svoj  lančić  i  križ  može  nositi pričvršćen na kratku vezicu na kojoj nosi svoju ličnu iskaznicu. Svo osoblje dužno  je  nositi  ličnu  iskaznicu  zakačenu  na  džep  ili  na  kratkoj  vezici. Međutim, prilikom obavljanja kliničkih dužnosti dužni su skinuti iskaznicu i vezice i, zbog toga, podnositeljica predstavke nije pristala na ovaj prijedlog. U   novembru   2009.   g-đa   Chaplin   prebačena   je   na   privremeno,   ne- medicinsko radno mjesto, koje je ukinuto u julu 2010.
Podnijela je tužbu Sudu za radne sporove u novembru 2009., žaleći se  na  direktnu  i  indirektnu  diskriminaciju  po  vjerskoj  osnovi.  U  svojoj presudi  od  21.  maja  2010.,  Sud  za  radne  sporove  presudio  je  da  nije  bilo direktne  diskriminacije,  budući  da  se  stav  bolnice  temeljio  na  zdravlju  i sigurnosti  a  ne  na  vjerskim  razlozima.  Što  se  tiče  pritužbe  na  indirektnu diskriminaciju,  smatrao  je  da  nema  dokaza  da  su  druge  “osobe”,  osim podnositeljice  predstavke,  bile  stavljene  u  naročito  nepovoljan  položaj. Štaviše,  odgovor  bolnice  na  zahtjev  gospođe  Chaplin  da  nosi  vidljivo istaknut križ bio je srazmjeran.
Podnositeljica predstavke   je   informirana   da,   u   svjetlu   presude drugostepenog suda u predmetu Eweida, žalba kojim bi osporavala primjenu materijalno-procesnog  prava  pred  sudom  za  radne  sporove  ne  bi  imala izgleda za uspjeh.
 C. Gospođa Ladele

Treća podnositeljica  predstavke  je  kršćanka.  Ona  smatra  da  brak predstavlja zajednicu jednog muškarca i jedne žene, i iskreno vjeruje da su istospolne zajednice u suprotnosti s Božijim zakonom.
Gospođa Ladele radila je u organima javne vlasti londonskog okruga Islington od 1992. Islington ima politiku ravnopravnosti i raznolikosti pod nazivom “Dostojanstvo za sve”, koja, između ostalog, kaže: 
“Islington je  ponosan na  svoje  različitosti, a  Vijeće  će  se  boriti protiv svih  oblika diskriminacije.   ‘Dostojanstvo   za   sve’   trebala   bi   biti   praksa   svih   uposlenika   u Islingtonu,  kao  i  stanovnika  i  korisnika  usluga,  bez  obzira  na  starosnu  dob,  spol, invaliditet,  vjeru,  rasu,  seksualnu  orijentaciju,  nacionalnost,  prihode  ili  zdravstveno stanje. ...

 Vijeće  će  promovirati  koheziju  zajednice  i  ravnopravnost  za  sve  grupe,  ali  će  se naročito boriti protiv diskriminacije po osnovu starosne dobi, invaliditeta, spola, rase, vjere i seksualne orijentacije. ...

 Općenito, Islington će:

(a)  promovirati  koheziju  zajednice  kroz  promoviranje  zajedničkih  vrijednosti zajednice i razumijevanja, osnaženih ravnopravnošću, poštivanjem i dostojanstvom za sve. ...

Politika  Vijeća  je  da  svi  moraju  biti  tretirani  pravedno  i  bez  diskriminacije.  Cilj Islingtona je da osigura:

- da njegovi uposlenici budu pravedno i jednako tretirani na radnom mjestu

- da korisnici imaju pravičan i jednak pristup uslugama Vijeća

- da uposlenici i korisnici budu tretirani s dostojanstvom i poštovanjem

Vijeće će aktivno raditi na uklanjanju diskriminatornih prepreka koje mogu spriječiti ljude  da  dobiju  priliku  za  zaposlenje  ili  usluge  na  koje  imaju  pravo.  Vijeće  neće tolerirati  procese,  stavove  i  ponašanje  koje  predstavlja  diskriminaciju,  uključujući  i uznemiravanje,     viktimizaciju     i     zlostavljanje     kroz     predrasude,     ignoriranje, nepromišljenost i stereotipiziranje. ...

Od svih uposlenika se očekuje da u svakom momentu promoviraju ove vrijednosti i da rade u okvirima ove politike. Protiv onih uposlenika koju budu prekršili odredbe ove politike, može se pokrenuti disciplinski postupak.”

Godine 2002.  gospođa  Ladele  postala  je  matičarka  odgovorna  za knjige rođenja, smrti i vjenčanja. Iako je plaću primala od lokalnih vlasti i bila dužna da postupa u skladu sa njihovim politikama, ona nije bila njihova uposlenica  već  je  obnašala  funkciju  koja  je  bila  pod  pokroviteljstvom Glavnog   matičara.   Zakon   o   građanskim   partnerstvima   iz   2004.   u Ujedinjenom Kraljevstvu stupio je na snagu 5. decembra 2005. Taj zakon je omogućavao pravno registriranje partnerstva između dvoje ljudi istog spola i dodjeljivao im prava i obaveze koje su jednake onima koje imaju bračni parovi. U decembru 2005. Islington je odlučio imenovati sve svoje matičare za   rođenja,   smrti   i   vjenčanja   kao   matičare   za   sklapanje   građanskih partnerstava.  On  to  nije  bio  u  obavezi  uraditi;  Zakon  je  jednostavno zahtijevao  da  se  osigura  dovoljan  broj  matičara  za  sklapanje  građanskih partnerstava  koji  će  obavljati  ove  funkcije  na  odgovarajućem  području. Lokalne  vlasti  u  drugim  dijelovima  Ujedinjenog  Kraljevstva  odabrale  su drugačiji  pristup  i  omogućile  matičarima  koji  se,  zbog  svojih  vjerskih uvjerenja,  iskreno  protive  sklapanju  građanskih  partnerstava,  da  odbiju imenovanje na te pozicije.
U početku,  gospođi   Ladele   je   bilo  dopušteno  da   sa   kolegama neformalno  dogovori  da  zamijene  poslove  kako  ni  bi  morala  obavljati ceremonije  sklapanja  građanskog  partnerstva.  U  martu  2006.,  međutim, dvoje njezinih kolega žalilo se da je njezino odbijanje da obavlja te dužnosti bilo  diskriminatorno.  U  pismu  od  1.  aprila   2006.  gospođa   Ladele   je informirana   da   bi,   po   mišljenju   lokalnih   vlasti,   odbijanjem   sklapanja građanskih    partnerstava    mogla    prekršiti    Poslovnik    i    politike    o ravnopravnosti.  Zatraženo  je  da  pismeno  potvrdi  da  će  ubuduće  provoditi ceremonije    sklapanja    građanskih    partnerstava.    Treća    podnositeljica predstavke  odbila  je  to  uraditi  i  zatražila  od  lokalnih  vlasti  da  iznađu rješenje koje će biti u skladu sa njezinom vjerom. U maju 2007. atmosfera u uredu  se  pogoršala.  Odbijanje  gospođe   Ladele  da  provodi  ceremonije sklapanja   građanskog   partnerstva   uzrokovalo   je   velike   poteškoće   i prebacivanje    tereta    posla    na    druge,    a    zaprimljene    su    i    pritužbe homoseksualnih  kolega  koji  su  se  osjetili  viktimiziranim.  U  maju  2007. lokalne  vlasti  pokrenule  su  preliminarnu  istragu,  koja  je  okončana  u  julu 2007.,   uz   preporuku   da   se   protiv   gospođe   Ladele   pokrene   formalni disciplinski  postupak  jer je  odbila  obavljati  dužnosti  sklapanja  građanskih partnerstava na osnovu seksualne orijentacije partnera, protivno Poslovniku lokalnih   vlasti   i   politici   o   ravnopravnosti   i   raznolikosti.   Rasprava   u disciplinskom  postupku  održana  je  16.  augusta  2007.  Nakon  rasprave,  od gospođe  Ladele  je  traženo  da  potpiše  novi  opis  poslova,  koji  je  od  nje zahtijevao  da  provodi  samo  upisivanje  građanskih  partnerstava  u  matičnu knjigu  i  druge  administrativne  poslove  vezano  za  iste,  bez  obavljanja ceremonija.
Gospođa Ladele podnijela je tužbu Sudu za radne sporove, žaleći se na indirektnu diskriminaciju na temelju vjere ili uvjerenja i uznemiravanja. Dana 1. decembra 2007. na snagu je stupio Zakon o statistici i registraciji iz 2007. i, umjesto  da  ostane  uposlenica  Glavnog  matičara,  gospođa  Ladele postala  je  uposlenicom  lokalne  vlasti,  koja  je  sada  imala  ovlasti  da  je otpusti.  Pred  Sudom  za  radne  sporove  istaknuto  je  da  će  podnositeljica predstavke, ako izgubi slučaj, vjerovatno dobiti otkaz.
Dana 3.  jula  2008.,  Sud  za  radne  sporove  potvrdio  je  tužbu  za direktnu  i  indirektnu  diskriminaciju  i  uznemiravanje,  smatrajući   da  su lokalne  vlasti  “veću  pažnju  pridavali  LGBT  zajednici  nego  pravima  [g- đe Ladele]  da  ispovijeda  pravoslavnu  kršćansku  vjeru”.  Lokalne  vlasti  su podnijele žalbu drugostepenom Sudu za radne sporove, koji je 19. decembra 2008. ukinuo prvostepenu  odluku.  Smatrao  je  da  je  postupanje  lokalnih vlasti  prema  gospođi  Ladele  bilo  srazmjerno  postizanju  legitimnog  cilja, konkretno, pružanju matičarskih usluga bez diskriminacije. 
Na odluku  drugostepenog  Suda  za  radne  sporove  uložena  je  žalba kod    Apelacionog    suda,    koji    je    15.    decembra    potvrdio    zaključke drugostepenog Suda za radne sporove. U stavu 52, naveo je sljedeće:
“...činjenica  da  je  gospođa  Ladele  odbila  vršiti  dužnosti  sklapanja  građanskih partnerstava  zbog  svog  religioznog  gledišta  braka  ne  može  opravdati  zaključak  da Islingtonu  ne  bi  trebalo  dopustiti  da  u  cijelosti  ostvari  svoj  cilj,  odnosno  da  svi matičari   obavljaju   sklapanje   građanskog   partnerstva   kao   dio   njihove   politike Dostojanstvo za sve. Gospođa Ladele je radila u javnom sektoru i za javne vlasti; od nje  se  tražilo da  obavlja  čisto  sekularnu  dužnost,  koja  je  tretirana  kao dio  njezinog posla; Odbijanje gospođe Ladele da izvrši taj zadatak predstavljalo je diskriminaciju homoseksualnih osoba u vršenju svog posla; traženo je da  taj zadatak izvršava zbog politike  Islingtona  ‘Dostojanstvo  za  sve’,  čiji  je  hvalevrijedan  cilj  bio  izbjeći,  ili makar svesti na minimum, diskriminaciju među uposlenicima Islingtona, ali i između Islingtona (i njegovih uposlenika) i članova zajednice kojoj služe; Odbijanje gospođe Ladele   uvrijedilo  je   najmanje   dvoje   njezinih  kolega,  homoseksualaca;  Prigovor gospođe Ladele temeljio se na njezinom viđenju braka, koji nije osnovni dio njezine vjere;  i  zahtjevi  koje  je  postavio  Islington  ni  na  koji  način  nisu  je  spriječili  da prakticira svoju vjeru onako kako želi.”

 Apelacioni sud je zaključio da član 9 Konvencije i sudska praksa Suda podržavaju stajalište da ne bi trebalo dozvoliti da želja gospođe Ladele da se njena  vjerska  stajališta  poštuju  ...  “...nadvlada  nastojanje  Islingtona  da osigura   da   svi   njegovi   matičari   manifestiraju   jednako   poštivanje   za homoseksualnu  kao  i  za  heteroseksualnu  zajednicu.”  Također  je  istaknuto da od stupanja na snagu Pravilnika iz 2007. (v. Stav 42, ispod), nakon što je gospođa   Ladele   bila   imenovana   na   poziciju   matičara   za   građanska partnerstva,  Islington  više  nije  imao  samo  pravo  već  i  obavezu  da  od  nje zahtijeva da obavlja poslove vezane za sklapanje građanskih partnerstava.

Dana 4. marta 2010. odbijen je zahtjev podnositeljice predstavke da izjavi žalbu Vrhovnom sudu.
 D. Gospodin McFarlane

Četvrti podnositelj predstavke pobožni je kršćanin, a svojevremeno je bio  starješina  velike,  multikulturalne  crkve  u  Bristolu.  On  duboko  i istinski vjeruje da Biblija kaže da je homoseksualizam grijeh i da on ne bi trebao raditi ništa što direktno podržava takve aktivnosti.
Relate Avon  Limited  (“Relate”)  dio  je  Federacije  Relate,  domaće privatne  organizacije  koja  pruža  usluge  povjerljive  seksualne  terapije  i savjetovanja  za  parove.  Relate  i  njegovi  savjetnici  članovi  su  Britanske asocijacije za seksualnu terapiju i terapiju vezanu za odnose (BASRT). Ta Asocijacija ima svoj etički kodeks i načela dobre prakse, kojih se Relate i njegovi savjetnici pridržavaju. Stavovi 18 i 19 Kodeksa propisuje sljedeće:
 “Uvažavanje prava na samoodređenje, na primjer:

18. Poštivanje autonomije i neotuđivog prava na samoodređenje klijenta i drugih lica sa  kojima  je  klijent  povezan.  Neprimjereno  je  da  terapeut  klijentima  nameće određeni  set  standarda,  vrijednosti  ili  ideala.  Terapeut  mora  prepoznati  i  raditi  sa klijentima  na  način  koji  uvažava  vrijednosti  i  dostojanstvo  klijenata  (i  kolega), naročito vodeći računa o pitanjima kao što su vjera, rasa, spol, starosna dob, uvjerenja, seksualna orijentacija i invaliditet.

Svijest o vlastitim predrasudama, na primjer:

19. Terapeut mora biti svjestan svojih predrasuda i izbjegavati diskriminaciju, na primjer, po osnovu vjere, rase, spola, starosne dobi, uvjerenja, seksualne orijentacije, invaliditeta. Terapeut je odgovoran za osvještavanje svojih predrasuda i stereotipa, a naročito za prepoznavanje načina na koji to može uticati na terapijski odnos.”

Relate   također   ima   politiku   jednakih   mogućnosti,   koja   naglašava pozitivnu obavezu postizanja jednakosti. Dio te politike glasi:

“Relate  Avon  posvećen  je  nastojanju  da  nijedna  osoba  –  povjerenici,  osoblje, volonteri, savjetnici i klijenti, ne dobije manje povoljan tretman na temelju ličnih  ili grupnih karakteristika, kao što su rasa, boja kože, starosna dob, kultura, zdravstveno stanje,  seksualna  orijentacija,  bračni  status,  invaliditet  [ili]  socioekonomska  grupa. Relate Avon posvećen je ne samo slovu zakona već pozitivnoj politici koja ima za cilj osiguravanje jednakih mogućnosti za sve koji rade u Centru (u bilo kojem svojstvu), i za sve naše klijente.”

Gospodin McFarlane radio je u organizaciji Relate kao savjetnik od maja 2003.  do  marta  2008.  U  početku  je  imao  nekih  zabrinutosti  glede pružanja savjetodavnih usluga istospolnim parovima, ali nakon razgovora sa svojim  supervizorom,  prihvatio  je  da  savjetovanje  homoseksualnih  parova ne  podrazumijeva  odobravanje  takvog  odnosa,  te  je  stoga  bio  spreman nastaviti  sa  radom.  Nakon  toga,  pružao  je  usluge  savjetovanja  za  dva lezbijska  para  bez  ikakvih  problema,  premda  se  ni  u  jednom  slučaju  nije radilo o čisto seksualnim problemima.
Godine 2007. gospodin McFarlane započeo je postdiplomski studij o psiho-seksualnoj terapiji  pri  organizaciji  Relate.  U  jesen  te  godine  unutar organizacije Relate stekao se dojam da on nije spreman raditi na seksualnim pitanjima   homoseksualnih   parova.   Kao   odgovor   na   ove   zabrinutosti, generalni direktor organizacije Relate, gospodin B sastao se sa gospodinom McFarlaneom u oktobru 2007. Podnositelj predstavke je potvrdio da je imao poteškoća da pomiri svoj rad sa istospolnim parovima sa svojom obavezom da  slijedi  učenje  Biblije. Gospodin B izrazio e  svoju zabrinutost  u  smislu nemogućnosti   filtriranja   klijenata   kako   bi   se   spriječilo   da   gospodin McFarlane      pruža      usluge      psiho-seksualne      terapije      lezbijkama, homoseksualcima ili biseksualnim parovima.
Dana 5.  decembra  2007.  gospodin  B  primio  je  pismo  od  drugih terapeuta,   u   kojem   izražavaju   zabrinutost   zbog   toga   što   neimenovani terapeut   nije   želio,   zbog   vjerskih   razloga,   raditi   sa   homoseksualnim, lezbijskim i biseksualnim klijentima. Dana 12. decembra 2007. gospodin B pisao je gospodinu McFarlaneu, obavještavajući ga da je saznao da je odbio raditi sa istospolnim parovima na određenim pitanjima i da se boji da je to diskriminatorno   i   suprotno   politici   organizacije   o   jednakim   prilikama. Zatražio    je    da    mu    pismenim    putem,    do    19.    decembra    2007. gospodin McFarlane potvrdi da će nastaviti raditi s istospolnim parovima u smislu  savjetovanja  i  psiho-seksualne  terapije,  zaprijetivši  mu  da  će  u suprotnom  poduzeti  disciplinske  radnje.  Dana  2.  januara  2008.  gospodin McFarlane  odgovorio  je  potvrđujući  da  nema  nikakvih  rezervi  kada  je  u pitanju savjetovanje istospolnih parova. Njegovi pogledi na pružanje psiho- seksualne terapije istospolnim parovima još uvijek su u razvoju, budući da još  uvijek  nije  imao  priliku  raditi  na  toj  vrsti  posla.  Gospodin  B  je  to protumačio kao odbijanje gospodina McFarlanea da potvrdi da će provoditi psiho-seksualnu  terapiju u  radu  sa  istospolnim  parovima,  te  ga  je,  shodno tome, suspendirao do okončanja disciplinske istrage. Na istražnom sastanku 7. januara 2008.  podnositelj  predstavke  priznao  je  da  je  postojao  sukob između njegovih vjerskih uvjerenja i psiho-seksualne terapije sa istospolnim parovima,  ali  je  istakao  da  bi  on  radio  taj  posao  ako  se  to  od  njega  bude tražilo, te da bi u slučaju bilo kakvih problema u radu razgovarao sa svojim nadređenim.   Gospodin   B   je   to   shvatio   kao   obavezivanje   gospodina McFarlanea da će postupati u skladu sa politikama organizacije Relate, te je obustavio istragu.
Nakon telefonskog razgovora sa četvrtim podnositeljem predstavke, njegov nadređeni  kontaktirala  je  gospodina  B,  izražavajući  svoju  duboku zabrinutost. Ona je smatrala da je gospodin McFarlane ili zbunjen kada je u pitanju psiho-seksualna terapija istospolnih parova ili je neiskren. Kada su mu saopćene ove zabrinutosti, gospodin McFarlane je izjavio da se njegovi pogledi nisu promijenili u odnosu na prethodnu raspravu i da će se obratiti nadređenom  ukoliko  budu  nastali  bilo  kakvi  problemi.  Pozvan  je  na  još jedan disciplinski sastanak 17. marta 2008., na kojem je ponovo upitan da li je  promijenio  mišljenje,  ali  je  on  jednostavno  odgovorio  da  nema  ništa dodati onome što je već rekao 7. januara 2008.
Dana 18. marta 2008. gospodin B otpustio je gospodina McFarlanea zbog   teške   povrede   službene   dužnosti,   nakon   što   je   zaključio   da   je podnositelj   predstavke   kazao   da   će   postupati   u   skladu   sa   politikama organizacije  Relate  i  pružati  usluge  seksualnog  savjetovanja  istospolnim parovima  bez  namjere  da  to  zaista  i  učini.  Shodno  tome,  ne  može  mu  se vjerovati da će obavljati svoju ulogu u skladu sa politikama jednakih prilika. Održan je i sastanak po žalbi 28. aprila. Žalba je odbijena jer je utvrđeno da gospodin  B  opravdano  vjeruje  da  gospodin  McFarlane  neće  postupati  u skladu sa relevantnim politikama.
Gospodin McFarlane  podnio  je  tužbu  kod  Suda  za  radne  sporove, žaleći   se,   između   ostalog,   na   direktnu   i   indirektnu   diskriminaciju, nepravično otpuštanje i nezakonito otpuštanje. Sud je izrekao svoju presudu 5. januara 2009.  Utvrdio  je  da  gospodin  McFarlane  nije  trpio  direktnu diskriminaciju  suprotno  pravilu  3(1)(a)  Pravilnika  iz  2003.  (v.  stav  41, ispod).  Nije  dobio  otkaz  zbog  vjere  već  zbog  toga  što  se  smatralo  da  ne poštuje   politike   koje   odražavaju   etos   organizacije   Relate.   Što   se   tiče prigovora  u  vezi  s  indirektnom  diskriminacijom  temeljem  pravila  3(1)(b), Sud je utvrdio da bi zahtjev organizacije Relate da se svi njezini savjetnici pridržavaju politike jednakih mogućnosti stavio pojedinca koji dijeli vjerska uvjerenja gospodina McFarlanea u nepovoljan položaj. Međutim, cilj ovog zahtjeva  je  pružanje  sveobuhvatnog  spektra  savjetodavnih  usluga  svim dijelovima  zajednice,  bez  obzira  na  seksualnu  orijentaciju,  što  je  bilo legitimno.  Opredijeljenost  organizacije  Relate  da  pruža  nediskriminatorne usluge  od  suštinskoj  je  značaja  za  njezin  rad  i  imala  je  pravo  zahtijevati nedvosmislene    garancije    od    gospodina    McFarlanea    da    će    pružati sveobuhvatne  usluge,  bezrezervno,  svim  klijentima.  On  je  propustio  dati takve   garancije.   Filtriranje   klijenata,   iako   bi   moglo   funkcionirati   u ograničenoj   mjeri,   ne   bi   zaštitilo   klijente   od   potencijalnog   odbijanja gospodina  McFarlanea,  bez  obzira  koliko  taktično  se  on  nosio  sa  tim pitanjem.   Iz   toga   slijedi   da   je   njegovo   razrješavanje   dužnosti   bilo srazmjerno postizanju legitimnog cilja. Prigovor u vezi  s diskriminacijom, prema  tome,  nije  utemeljen.  Konačno,  Sud  je  odbacio  i  prigovor  u  vezi  s nepravičnim otkazom, utvrdivši da je organizacija Relate istinski i razumno izgubila povjerenje u gospodina McFarlanea u mjeri da nije bila sigurna da će,  ukoliko  se  u toku  savjetovanja  istospolnih parova  suoči  sa  seksualnim problemima,   bez   ograničenja   ili   rezervi   obaviti   savjetovanje   koje   par zahtijeva   zbog   ograničenja   koja   mu   nameću   njegov   istinska   vjerska uvjerenja.
Gospodin McFarlane žalio se Apelacionom sudu za radne sporove u vezi sa  direktnom  i  indirektnom  diskriminacijom  i  nepravičnim  otkazom. Dana 30. novembra 2009. Apelacioni sud za radne sporove utvrdio je da je sud      s      pravom      odbacio      prigovore.      Odbacio      je      argument gospodina McFarlanea   da   nije   bilo   legitimno   praviti   razliku   između prigovora  na  vjerska  uvjerenja  i  prigovora  na  određena  djela  kojima  se manifestira to uvjerenje, utvrdivši da je ovaj pristup kompatibilan sa članom 9  Konvencije.  Istakao  je  argumente  organizacije  Relate  da  je  kompromis koji je predložio McFarlane bio načelno neprihvatljiv jer bi bilo “u potpunoj suprotnosti  sa  etosom  organizacije  prihvatiti  situaciju  u  kojoj  savjetnik može  odbiti  da  se  bavi  određenim  klijentima  samo  zato  što  ne  odobrava njihovo ponašanje” i da ne bi bilo praktično voditi sistem u kojem savjetnik može odbiti da savjetuje istospolne parove u okolnostima koje on smatra da podržavaju njihovu seksualnu aktivnost. Organizacija Relate imala je pravo odbiti  da  udovolji  zahtjevima  koji  su  bili  suprotni  njezinim  istaknutim osnovnim načelima. U takvim okolnostima, argumenti da je bilo praktično udovoljiti stajalištima podnositelja predstavke nisu bili primjereni.
Gospodin McFarlane podnio je zahtjev Apelacionom sudu da mu se dozvoli   izjavljivanje   žalbe   protiv   odluke   Apelacionog   suda   za   radne sporove.   Dana   20. januara   2010.   Apelacioni   sud   odbio   je   zahtjev   uz obrazloženje   da   žalba   ne   bi   imala   realnih   izgleda   u   svjetlu   presude Apelacionog suda iz decembra 2009. u predmetu Ladele. Nakon odbijanja Vrhovnog   suda   da   dopusti   izjavljivanje   žalbe   u   predmetu   Ladele, gospodin McFarlane   obnovio   je   svoj   zahtjev   za   pokretanje   žalbenog postupka. Nakon saslušanja, zahtjev je ponovo odbijen 29. aprila 2010., uz obrazloženje da se ovaj predmet ne razlikuje značajno od predmeta Ladele.
 II. RELEVANTO DOMAĆE PRAVO

Pravilo 3 Poglavlja o jednakosti na radnom mjestu (vjera i uvjerenje) Pravilnika iz 2003. propisuje:
“3.  Diskriminacija na temelju vjere ili uvjerenja

(1) U kontekstu ovog Pravilnika, neka osoba (‘A’) diskriminira drugu osobu (‘B’)

ako –

....

(b)   osoba   A   primjenjuje   na   osobu   B   neku   odredbu,   kriterij   ili   praksu   koju primjenjuje ili bi primjenjivao podjednako na osobe koje nisu iste vjere ili uvjerenja kao i osoba B, ali –

(i) koja stavlja ili bi mogla staviti osobe koje dijele istu vjeru ili uvjerenje sa osobom B u naročito nepovoljan položaj u odnosu na druge osobe, (ii) koja stavlja osobu B u takav nepovoljan položaj, i

(iii)  za  koje  osoba  A  ne  može  dokazati  da  srazmjerno  sredstvo  za  postizanje legitimnog cilja.”

Pravilo  2(1)  propisuje  da  “vjera”  podrazumijeva  svaku  vjeru,  a  da “uvjerenje” označava svako vjersko ili filozofsko uvjerenje.

Propis 3 Poglavlja o ravnopravnosti (seksualna orijentacija) Pravilnika iz 2007. propisuje:
“3.  Diskriminacija na temelju seksualne orijentacije

(1) U kontekstu ovih pravila, neka osoba (‘A’) diskriminira drugu osobu (‘B’) ako, na temelju seksualne orijentacije osobe B ili neke druge osobe, izuzev osobe A, osoba A tretira osobu B nepovoljnije nego što bi tretirala druge osobe (u slučajevima gdje ne postoji značajna razlika u relevantnim okolnostima).

....

(3) U kontekstu ovih pravila, neka osoba (‘A’) diskriminira drugu osobu (‘B’) ako osoba A primjenjuje na osobu B određenu odredbu, kriterij ili praksu –

(a) koje primjenjuje ili bi primjenjivao podjednako na osobe koje nisu iste seksualne orijentacije kao osoba B,

(b) koja stavlja osobe koje su iste seksualne orijentacije kao osoba B u nepovoljniji položaj  u  odnosu  na  neke  druge  ili  sve  druge  osobe  (u  slučajevima  gdje  ne  postoji značajna razlika u relevantnim okolnostima),

(c) koja stavlja osobu B u nepovoljan položaj u odnosu neke druge ili sve osobe koje nisu iste seksualne orijentacije kao osoba B (u slučajevima gdje ne postoji značajna razlika u relevantnim okolnostima), i

(d)  koju  osoba  A  ne  može  razumno  opravdati  pozivanjem  na  neke  druge  razloge osim na seksualnu orijentaciju osobe B.”

U vezi sa pružanjem roba, usluga i olakšica, pravilo 4 propisuje:

“(1) Nezakonito je  da  osoba  (‘A’)  koja  se  bavi pružanjem roba, olakšica  il usluga javnosti  ili  dijelu  javnosti  diskriminira  drugu  osobu  (‘B’),  koja  želi  pribaviti  ili koristiti te robe, olakšice ili usluge —

(a) uskraćujući robe, olakšice ili usluge osobi B,

(b)  uskraćujući  osobi  B  robe,  olakšice  ili  usluge  koje  su  kvalitetom  iste  ili  slične robi, olakšicama ili uslugama koje osoba A obično pruža —

(i) javnosti, ili

(ii) dijelu javnosti kojoj osoba B pripada,

(c) uskraćujući da osobi B pruži robe, olakšice ili usluge na isti ili sličan način kako osoba A obično pruža robe, olakšice ili usluge —

(i) javnosti, ili

(ii) dijelu javnosti kojoj osoba B pripada, ili

(d)  uskraćujući  da  osobi  B  pruži  robe,  olakšice  ili  usluge  pod  istim  ili  sličnim uvjetima pod kojim osoba A obično pruža robe, olakšice ili usluge —

(i) javnosti, ili

(ii) dijelu javnosti kojoj osoba B pripada. (2) Stav (1) odnosi se, naročito, na —

(a) pristup i korištenje mjesta u kojima je dozvoljen ulazak javnosti,

(b) smještaj u hotelu, pansionu ili sličnim objektima,

....”

Pravilo  8(1)  propisuje  da  je  nezakonito  da  organi  javne  vlasti  prilikom obavljanja svoje dužnosti poduzimaju bilo kakve radnje koje predstavljaju diskriminaciju.  Pravilo  30  propisuje  da  će  se  radnje  koje  poduzme  neka osoba u toku radnog vremena smatrati radnjom koju je uradio poslodavac, kao i osoba koju je radnju počinila.

Okvirna direktiva  EU  o  jednakom  postupanju  u  zapošljavanju  i zanimanju  2007/78/EC  naglašava  oba  ova  seta  propisa.  Kada  je  u  pitanju pojam diskriminacije, u članu 2(2)(b) ona propisuje:
“...  smatrat  će  se  da  indirektna  diskriminacija  postoji  ako  naizgled  neutralna odredba, kriterij ili praksa osobe određene vjere ili uvjerenja, određenog invaliditeta, određene   starosne   dobi   ili   određene   seksualne   orijentacije   stavlja   u   naročito nepovoljan položaj u odnosu na druge osobe, osim ako je:

(i)  ta  odredba,  kriterij  ili  praksa  objektivno  opravdana  legitimnim  ciljem  i  ako su sredstva kojim se taj cilj ostvaruje primjerena i nužna, ili

(ii)  kad  su  u  pitanju  osobe  sa  određenim  invaliditetom,  poslodavac  ili  bilo  koja druga  osoba  na  koju  se  ova  Direktiva  odnosi,  dužni  su,  u  skladu  sa  nacionalnim zakonodavstvom,  poduzeti  odgovarajuće  mjere  u  skladu  sa  načelima  sadržanim  u članu 5, kako bi eliminirali nepovoljnosti koje su sadržane u takvoj odredbi, kriteriju ili praksi.”

Sudovi unutar    Ujedinjenog    Kraljevstva    razmatrali    su,    nešto detaljnije, pitanja istaknuta u ovim predstavkama. Konkretno, Dom lordova imao   je   priliku   da   se,   u   dva   vodeća   predmeta,   pozabavi   pitanjima ispoljavanja  vjerskog  uvjerenja  i  okolnosti  u  kojima  se  može  utvrditi miješanje u smislu člana 9.
U predmetu R (Williamson i drugi) protiv ministra za obrazovanje i zapošljavanje [2005.] UKHL 15 tužitelji su se žalili da je zabrana, koju je Ujedinjeno Kraljevstvo nametnulo u vezi sa tjelesnim kažnjavanjem djece, u određenim okolnostima  predstavljala  kršenje  njihovog  prava  na  slobodu ispoljavanja  vjerskog  uvjerenja  u  smislu  člana  9  Konvencije.  U  stavu  23, utvrđujući  šta je  predstavljalo “manifestiranje” uvjerenja, lord Nicholls od Birkenheada,  sa  kojim  su  se  složili  i  lordovi  Bingham,  Brown  i  Walker  i gospođa Hale, postavio je neka osnovna načela:
“...   uvjerenje   mora   ispuniti   neke   skromne,   objektivne   minimalne   uvjete.   Ovi minimalni zahtjevi implicitno su sadržani u članu 9 Evropske konvencije i uporedivi sa  jamstvima  u  drugim  instrumentima  o  ljudskim  pravima.  Uvjerenje  mora  biti  u skladu  s  osnovnim  normama  ljudskog  dostojanstva  ili  integriteta.  Manifestiranje vjerskog uvjerenja koje, na primjer, podrazumijeva mučenje ili nehumano kažnjavanje drugih neće uživati zaštitu. Uvjerenje se mora odnositi na pitanja koja izlaze iz okvira trivijalnog. Ono mora imati adekvatan stepen ozbiljnosti i važnosti. Kao što je rečeno, to  mora   biti  uvjerenje  o  fundamentalnom  problemu.  Kad  je   u  pitanju  vjersko uvjerenje, ovaj preduvjet je odmah ispunjen. Uvjerenje također mora biti koherentno u smislu  da  je  razumljivo  i  da  se  može  shvatiti.  Ipak,  u  tim  smislu  ne  bi  trebalo zahtijevati  previše.  Tipično,  vjera  podrazumijeva  vjerovanje  u  nadnaravno.  To  nije uvijek podložno razumnim objašnjenjima, a još manje racionalnom opravdanju. Jezik koji se  koristi je  obično jezik  alegorije, simbola  i  metafore.  Ovisno o predmetu,  od pojedinaca  se  ne  može  uvijek  očekivati  da  se  izraze  uvjerljivo  i  precizno.  Niti  su uvjerenja  svakog  pojedinca  fiksna  i  statična.  Pojedinci  su  skloni  mijenjati  svoje uvjerenja tokom života. Općenito, ovi minimalni zahtjevi ne bi trebali biti postavljeni na   razinu   koja   će   lišiti   manjinska   uvjerenja   zaštite   koja   im   je   namijenjena Konvencijom....”

Kasnije, u stavu 32, lord je nastavio:

“... kod utvrđivanja da li je... ponašanje predstavljalo ispoljavanje uvjerenja u praksi u  smislu  člana  9,  potrebno  je  prvo  identificirati  prirodu  i  opseg  uvjerenja.  Ako  je uvjerenje poprimilo oblik percipirane obaveze da se postupa na određeni način, onda, u načelu, postupanje u skladu sa uvjerenjem samo po sebi predstavlja manifestaciju tog uvjerenja u praksi. U takvim slučajevima, to postupanje je  ‘blisko povezano’ sa uvjerenjem, u frazeologiji Strasbourga....”

U predmetu  R  (Begum)  protiv  razrednika  i  direktora  srednje  škole Denbigh [2006.] UKHL 15 radilo se o tvrdnji da je isključivanje tužiteljice iz   škole,   zbog   višestrukog   kršenja   kodeksa   odijevanja,   neopravdano ograničilo, između ostalog, njezino pravo, u smislu člana 9 Konvencije, na manifestiranje njezine vjere i uvjerenja. Lord Bingham, razmatrajući pitanje da  li je  došlo do miješanja  u pravo tužiteljice  u smislu člana  9, istakao je sljedeće u stavovima 23 i 24:
“23.  Institucije u Strasbourgu uopće nisu bile spremne utvrditi miješanje u pravo na ispoljavanje  vjerskih  uvjerenja  u  praksi  ili  obavljanje  vjerskih  rituala  ako  je  osoba dobrovoljno prihvatila zaposlenje ili ulogu koja nije kompatibilna s tom praksom ili obredima i ako postoje drugi načini da osoba prakticira ili obavlja vjerske obrede bez uzrokovanja    nesrazmjernih    troškova    i    poteškoća.    Na    primjer,    u    predmetu X protiv Danske  (1976)  5  DR  157  utvrđeno  je  da  je  svećenik  pristao  na  disciplinu svoje crkve kada je prihvatio namještenje, a njegovo pravo da napusti crkvu jamčilo mu  je  slobodu  vjeroispovijesti.  Njegov  prigovor  podnesen  temeljem  člana  9  je odbijen.  ...  Predmet  Karaduman  protiv  Turske  (1993)  74  DR  93  je  indikativan predmet.  Podnositeljici  predstavke  uskraćena  je  diploma  o  završetku  studija  zbog zahtjeva  da  se  slika  bez  marame,  što  ona  nije  bila  spremna  učiniti  zbog  vjerskih razloga.  Komisija  je  utvrdila  (str.  109)  da  nije  bilo  miješanja  u  njezino  pravo zajamčeno  članom  9,   jer  (str.  108)   ‘odabirom  da  visoko  obrazovanje  stiče  na sekularnom   univerzitetu,   student   pristaje   na   univerzitetska   pravila,   koja   mogu ograničiti  prava  studenata  da  ispovijedaju  svoju  vjeru  u  smislu  mjesta  i  načina  u namjeri da osiguraju skladan suživot među studentima različitih uvjerenja’. Odbijajući prigovor podnositelja predstavke u predmetu Konttinen protiv Finske (1996) 87-A DR 68  Komisija  je  istakla,  u  stavu  1,  strana  75,  da  on  nije  bio prisiljen  mijenjati  svoja vjerska uvjerenja niti je bio spriječen da ispovijeda svoju vjeru ili uvjerenje; nakon što je   ustanovio   da   se   njegovo   radno   vrijeme   sukobljava   sa   njegovim   vjerskim uvjerenjima,  imao  je  slobodu  da  napusti  posao.  ...  U  predmetu  Stedman  protiv Ujedinjenog   Kraljevstva   (1997)   23   EHRR   CD   168,  za   prigovor   podnositeljice predstavke u smislu člana 9 bilo je kobno to što mogla podnijeti ostavku, ako već nije željela  raditi  nedjeljom.  Zahtjev  podnositelja  predstavke  u  predmetu  Kalaç  [protiv Turske  (1997)  27  EHRR  552],  stavovi  28-29,  odbijen  je  jer  je,  odabravši  vojnu karijeru, pristao, vlastitom voljom, na sistem vojne discipline koji, po svojoj prirodi, podrazumijeva mogućnost nametanja posebnih ograničenja određenih prava i sloboda, a pri tom je, također, imao priliku obavljati redovne dužnosti islamskog vjerovanja. U predmetu   Jevrejska   liturgijska   asocijacija   Cha’are   Shalom   Ve   Tsedek   protiv Francuske  (2000)  9  BHRC  27,  stav  81,  odbijen  je  prigovor  kojim  su  podnositelji predstavke  osporavali  propise  za  ritualno  klanje  u  Francuskoj,  koji  nisu  ispunjavali njihove  stroge  vjerske  standarde,  jer  su  oni  lako  mogli  nabaviti  meso,  koje  je pripremljeno u skladu sa tim standardima, iz Belgije.

24. Apelacioni sud kritizirao je ovaj način razmišljanja kao suviše strog (Copsey protiv WWB Devon Clays Ltd 2005 EWCA Civ 932, [2005] 1CR 1789, stavovi 31-39, 44-66), a u predmetu [R (Williamson) protiv ministra za obrazovanje i zapošljavanje [2005] UKHL 15], stav 39, Dom je ispitivao da li, za osnovanost tužbe za miješanje iz člana   9,   mora   biti   dokazano   da   ne   postoje   alternativni   načini   omogućavanja ispovijedanja  vjere  i  uvjerenja,  kako  je  sugerirano  u  predmetu  Jevrejske  liturgijske asocijacije,  gore, stav 80. Ali vlasti, po mom mišljenju, podržavaju prijedlog kojim sam  započeo  stav  23  ovog  mišljenja.  Čak  i  pod  pretpostavkom  da  su  institucije Stasbourga pogriješile u smislu strogosti kod odbijanja pritužbi na miješanje, i dalje ostaje koherentan i izuzetno konzistentan način razmišljanja koji naši domaći sudovi moraju uzeti u obzir i koji ukazuju da miješanje nije lako dokazati.”

III.  RELEVANTO UPOREDNO PRAVO

 A. Zemlje članice Vijeća Evrope

Analiza zakona  i  prakse  vezane  za  nošenje  vjerskih  simbola  na radnom mjestu u dvadeset šest država ugovornica Vijeća Evrope  pokazuje da je pitanje nošenja vjerske odjeće i/ili vjerskih simbola na radnom mjestu u  većini  zemalja  neuređeno.  U  tri  države,  konkretno,  Ukrajini,  Turskoj  i nekim   kantonima   Švicarske,   državnim   službenicima   i   nekih   drugim uposlenicima  u  javnom  sektoru  zabranjeno  je  nošenje  vjerske  odjeće  i/ili vjerskih  simbola,  ali  je  općenito  dozvoljeno  uposlenicima  u  privatnim preduzećima.  U  pet  država  –  Belgiji,  Danskoj,  Francuskoj,  Njemačkoj  i Nizozemskoj,  domaći  sudovi  izričito  su  priznali,  barem  u  načelu,  pravo poslodavca  da  uposlenicima  nametne  određena  ograničenja  glede  nošenja vjerskih simbola; Međutim, u ovim zemljama ne postoje zakoni ni propisi koji izričito daju to pravo poslodavcima. U Francuskoj i Njemačkoj, postoji stroga  zabrana  za  državne  službenike  i  državne  namještenike  da  nose vjerske simbole, dok u drugim trijema državama imaju fleksibilniji stav po tom pitanju. Nigdje nije dozvoljena opća zabrana uposlenicima u privatnom sektoru   da   nose   vjersku   odjeću   i/ili   simbole   na   radnom   mjestu.   U Francuskoj,   međutim,   zakon   to   izričito   zabranjuje.   Prema   francuskom zakonodavstvu,  da  bi  bilo  zakonito,  takvo  ograničenje  mora  stremiti  ka postizanju  legitimnog  cilja,  koji  se  odnosi  na  sanitarne  norme,  zaštitu zdravlja  i  morala,  kredibilitet  ugleda  preduzeća  u  očima  kupaca,  i  mora proći test proporcionalnosti.
 B. Treće zemlje

1. Sjedinjene Američke Države

Kad su  u  pitanju  državni  službenici  i  namještenici  vlade,  nošenje vjerskih   simbola   zaštićeno   je   i   Ustavom   SAD-a   (Klauzula   o   zabrani kongresnog  uspostavljanja  pojedine  vjere  i  Klauzula  o  slobodi  vjerskog izražavanja)   i   Zakonom   o   građanskim   pravima   iz   1964.   Kada   javni službenik  podnese  tužbu  temeljem  Ustava,  sudovi  primjenjuju  standard konzervativne  procjene,  prema  kojoj  vlada  može  nametnuti  ograničenja glede  nošenja  vjerskih  simbola  ako  se  ta  radnja  “direktno  odnosi”  na promoviranje  nekog “važnog”  interesa  vlade  (v.  Tenafly  Eruv  Association protiv  Okruga  Tenafly,  309  F.3d  144,  157  (3.  izdanje  2002.).  Kad  se podnese  tužba  temeljem  zakona,  poslodavac  mora  ili  ponuditi  “razumno prilagođavanje”  za  određenu  vjersku  praksu  ili  dokazati  da  bi  mu  takve vjerske   prakse   prouzrokovale   “nesrazmjerne   troškove   i   poteškoće”   (v. Ansonia  Odbor  za  obrazovanje  protiv  Philbrooka,  479  US  60  (1986); Sjedinjene   Države   protiv   Odbora   za   obrazovanje   školskog   okruga Philadelphia,  911  F.2d   882,  886  (3.  Cir.  1990);   Webb  protiv  Grada Philadelphia, 562 F.3d 256 (3. Cir. 2009)).  Kad su u pitanju uposlenici u privatnom  sektoru,  poslodavcima  ustav  ne  nameće  nikakva  ograničenja glede  ograničavanja isticanja  vjerskih simbola i/ili nošenja  vjerske  odjeće. Međutim,   ograničenja   iz   Glave   VII   Zakona   o   građanskim   pravima primjenjiva su i dalje na poslodavce koji imaju preko 15 uposlenih.
2. Kanada

Vjerska sloboda  je  ustavom  zaštićena  prema  Povelji  o  pravima  i slobodama  iz  1982.  (Povelja).  Član  1  Povelje  propisuje  da  država  ima ovlasti   da   na   najmanje   restriktivan   način   ograniči   slobodu   vjere   radi “uvjerljivog  interesa  vlade”  (v.  B(R)  protiv  Društva  za  pomoć  djeci  iz Toronta (1995) 1 SCR 315). Od kanadskih poslodavaca općenito se očekuje da  se  prilagode  one  radne  propise  koji  imaju  nesrazmjeran  uticaj  na određene  vjerske  manjine.  S  tim  u  vezi  sudovi  su  primjenjivali  standard “razumnog prilagođavanja” (v. R protiv Big M Drug Mart Limited (1985) 1 SCR  295).  Nedavni  predmet  u  vezi  s  tim  bavio  se  pravom  sika  da  nose turban   ili   kirpan   na   poslu.   U   predmetu   Bhinder   protiv   Kanadskih nacionalnih željeznica (1985) 2 SCR 561, Vrhovni sud je utvrdio da tužitelj ne   može   nositi   turban   na   poslu   jer   je   to   nepomirljivo   sa   njegovom obavezom  da  nosi  šljem. Utvrđeno je  da to predstavlja  “bona fide zahtjev radnog  mjesta”.  Kanadski  sudovi,  umjesto  da  pokušaju  definirati  pojam vjere  ili  vjerske  prakse, više  su bili  zainteresirani  za  iskrenost  uvjerenja  u praksi  koja  se  odnosi  na  određenu  vjeru  (v.  Syndicat  Northcrest  protiv Amselema  (2004)  2  SCR  551).  U  predmetu  Multani  protiv  Commission scolaire Marguerite-Bourgeoys (2006) 1 SCR 256, u kojem je Vrhovni sud podržao  pravo  studenta  sika  da  nosi  kirpan  u  školu,  Sud  Kanade  nije  se upuštao u teološke analize važnosti kirpana u vjeri sika. Umjesto toga, sud je  smatrao  da  je  tužitelj  samo  “treba[o]  dokazati  da  je  njegovo  lično  i subjektivno uvjerenje u vjerski značaj kirpana [bilo] iskreno”.
PRAVO

...

Prva, druga podnositeljica i četvrti podnositelj predstavke žalili su se da su  sankcije  koje  su  im  bile  izrečene  na  poslu  predstavljale  kršenje njihovih  prava  prema  članu  9  Konvencije,  zasebno  i  u  vezi  s  članom  14. Treća podnositeljica predstavke žalila se na povredu članova 14 i 9 zajedno.
 Član 9 propisuje:

“1.  Svako ima pravo na slobodu misli, savjesti i vjere; ovo pravo uključuje slobodu osobe da promijeni vjeru ili uvjerenje i slobodu da, sam ili zajedno sa drugima, i javno ili privatno ispovijeda svoju vjeru ili uvjerenje, obredom, propovijedanjem i vršenjem vjerskih dužnosti i rituala.

2. Sloboda manifestiranja svoje vjere ili svojih uvjerenja će podlijegati samo onim ograničenjima predviđenim zakonom i koja su neophodna u demokratskom društvu u interesu javne sigurnosti, zaštite javnog poretka, zdravlja ili morala ili zaštite prava i sloboda drugih.”

Član 14 glasi:

“Uživanje   prava   i   sloboda   predviđenih   ovom   konvencijom   osigurava   se   bez diskriminacije   po   bilo   kojoj   osnovi,   kao   što   su   spol,   rasa,   boja   kože,   jezik, vjeroispovijest, političko ili drugo mišljenje, nacionalno ili socijalno porijeklo, veza sa nekom nacionalnom manjinom, imovno stanje, rođenje ili drugi status.

 ...

III.  MERITUM

A. Izjašnjenja strana

1. Vlada

U odnosu na pritužbe prve, druge i četvrtog podnositelja predstavke temeljem člana  9,  Vlada  se  pozvala  na  sudsku  praksu  Suda,  navodeći  da odredba  ovog  člana  ne  štiti  svaku  pojedinačnu  radnju  ili  oblik  ponašanja koje  je  motivirano  ili  inspirirano  vjerom  ili  uvjerenjem.  Tvrdili  su  da ponašanje koje je motivirano ili inspirirano vjerom ili uvjerenjem, ali koje ne  predstavlja  prakticiranje  vjere  u  opće  prihvaćenom  obliku,  ne  potpada pod  zaštitu  člana  9.  Vlada  se  pozvala  na  neosporne  nalaze  Suda  za  radne sporove  u  odnosu  na  prvu  i  drugu  podnositeljicu  predstavke,  da  su  obje željele nositi vidljivo istaknut križ kao lični izraz svoje vjere. Nije navedeno da se vidljivo isticanje križa smatra opće prihvaćenim oblikom prakticiranja kršćanstva,  a  još  manje  da  je  to  obavezan  uvjet.  Želja  prve  i  druge podnositeljice  predstavke  da  nose  vidljivo  istaknut  križ,  iako  je  možda inspirirana  ili  motivirana  iskrenom  vjerskom  posvećenošću,  nije  priznata kao vjerska praksa ili zahtjev kršćanstva, i stoga nije obuhvaćena zaštitom člana 9. Slično tome, prigovor gospodina McFarlanea glede pružanja usluga psiho-seksualne   terapije   istospolnim   parovima   ne   može   se   smatrati ispovijedanjem vjere na opće prihvaćen način.
Umjesto toga, Vlada je tvrdila da, iako su vidljivo nošenje križa ili uskraćivanje određene   usluge   homoseksualnim   parovima   predstavljali manifestiranje  uvjerenja  i,  shodno  tome,  pravo  zaštićeno  članom  9,  nije došlo do miješanja u ovo pravo bilo kojeg od ovih podnositelja predstavke. Pozvali su se na presudu Doma lordova R (Begum) protiv direktora srednje škole  Denbigh  (v.  stav  46,  gore),  gdje  je  lord  Bingham  analizirao  sudsku praksu Strasbourga primjenjivu na predmete gdje su pojedinci dobrovoljno prihvatili zaposlenje koje ne omogućava prakticiranje vjere, ali gdje su im otvorene  druge  mogućnosti  da  svoju  vjeru  prakticiraju  ili  očituju  bez uzrokovanja nesrazmjernih troškova i poteškoća. Lord Bingham je zaključio da   je   sudska   praksa   Strasbourga   formirala   “koherentan   i   značajno konzistentan   pravac   razmišljanja”,   koji   jasno   naglašava   da   u   takvim okolnostima ne može biti utvrđeno miješanje u prava iz člana 9. Slučajevi u kojima je navedeno ili utvrđeno miješanje su oni u kojima pojedinci, čak i prilikom  premještanja  i  traženja  alternativnog  zaposlenja  ili  zaposlenja  u drugačijoj obrazovnoj instituciji, nisu bili u stanju izbjeći zahtjev koji je u suprotnosti sa njihovim vjerskim uvjerenjima (na primjer, Kokkinakis protiv Grčke, 25. maja 1993., Serija A br. 260-A; Leyla Şahin protiv Turske [VV], br.   44774/98,   ECHR   2005-XI;   Ahmet   Arslan   protiv Turske,   dec.,   br. 41135/98, 23. februara 2010). Nasuprot tome, u ovim predmetima, prvoj i drugoj  podnositeljici  predstavke  poslodavci  su  dozvolili  da  nose  križ  na poslu, pod uvjetom da je pokriven kada rade sa klijentima ili pacijentima. Predmet treće podnositeljice predstavke ne može se razlikovati od predmeta Pichon  i  Sajous  protiv  Francuske  (dec.),  br.  49853/99,  ECHR  2001-X,  u kojem  je  Sud  utvrdio  da  nije  bilo miješanja  u  prava  apotekara  iz  člana  9, koji  nisu željeli  prodavati kontraceptivna  sredstva  jer su oni  svoja  vjerska uvjerenja   mogli   manifestirati   na   različite   načine   izvan   posla.   Svi podnositelji   predstavke   u   ovom   predmetu   imali   su   slobodu   da   traže zaposlenje   drugdje;   štaviše,   prvoj   i   drugoj   podnositeljici   predstavke poslodavci  su  ponudili  druge  pozicije  za  istu  plaću,  na  kojima  nije  bilo ograničavanja njihove slobode nošenja vidljivo istaknutog križa.
Vlada je  nadalje  istakla  su  prva  podnositeljica  predstavke,  kao  i četvrti  podnositelj  predstavke,  bili  zaposleni  u  privatnim  kompanijama. Njihove tužbe nisu se, dakle, odnosile na direktno miješanje države, već je prigovor upućen u  smislu da  vlada  nije  poduzela  sve  što  je  trebala  prema članu   9   da   bi   osigurala   da   im   njihovi   privatni   poslodavci   omoguće ispovijedanje njihovih vjerskih uvjerenja na poslu. Vlada je naglasila da se pozitivna obaveza koju nameće član 9 može dopustiti samo ako je propust države da poduzme mjere spriječio pojedinca da slobodno ispovijeda svoju vjeru.  Do  sada  je  bio  samo  jedan  predmet  u  kojem  je  Sud  utvrdio  da  je država  prekršila  svoju  pozitivnu  obavezu  iz  člana  9,  konkretno  Članovi Kongregacije  Jehovinih  svjedoka  iz  Gldanija  i  drugi  protiv  Gruzije,  br. 71156/01,  3.  maja  2007.,  u  kojem  su  državne  vlasti  propustile  poduzeti radnje nakon napada grupe ortodoksnih vjernika na kongregaciju Jehovinih svjedoka. Ove predstavke nisu bile uporedive. Činjenica da su podnositelji predstavke  mogli  dati  otkaz  i  tražiti  posao  negdje  drugdje,  ili  ispovijedati svoju vjeru izvan posla, bila je dovoljna da im se zajamče njihova prava iz člana  9  prema  domaćim  zakonima.  U  svakom  slučaju,  čak  i  da  je  država imala neke pozitivne obaveze prema članu 9 u odnosu na radnje privatnih poslodavaca,   Ujedinjeno   Kraljevstvo   je   tu   obavezu   ispunilo   tokom relevantnog  perioda  kroz  Propis  o  ravnopravnom  tretmanu  na  radnom mjestu   iz   2003.   (Vjera   i   uvjerenje),   (v.   stav   41,   gore).   Definicija diskriminacije    sadržana    u    pravilu    3    obuhvata    direktnu    vjersku diskriminaciju  (tj.  stavljanje  uposlenika  u  manje  povoljan  položaj  zbog njegove/njezine  vjere  ili  uvjerenja)  i  indirektnu  vjersku  diskriminaciju (primjena odredbi, kriterija ili prakse koja osobe iste vjere, kao uposlenike stavlja u posebno nepovoljan položaj, a poslodavac ne može dokazati da je to bilo srazmjerno sredstvo za postizanje legitimnog cilja).
Na kraju,  Vlada  je  temeljem  člana  9  tvrdila  da  su  mjere  koje  je poslodavac  poduzeo  bile  srazmjerne  legitimnom  cilju  koji  se  nastojao postići   u   svakom   od   ovih   predmeta.   Što   se   tiče   prve   podnositeljice predstavke, British Airways s pravom je zaključio da nošenje uniforme igra važnu ulogu u održavanju profesionalnog imidža i bolje vidljivosti brenda kompanije, i imao je ugovorno pravo da insistira da njihovi uposlenici nose uniformu.   Prije   događaja   referiranih   u   predstavkama,   ograničenja   na vidljivo isticanje  predmeta  oko vrata  nisu predstavljala  problem  nikome  u velikoj  uniformiranoj  radnoj  snazi.  Prva  podnositeljica  predstavke  nije  se žalila na pravila nošenja uniforme kroz insistiranje na promjeni istih ili kroz traženje odobrenja da nosi križ, već je umjesto toga odlučila doći na posao kršeći   ta   pravila.   U   postupku   razmatranja   pritužbe   koju   je   uložila podnositeljica  predstavke,  British  Airways  joj  je  ponudio  mjesto,  za  istu plaću, u kojem ne bi imala kontakata sa klijentima, ali umjesto toga, ona je odabrala da ostane kod kuće. U novembru 2006., pet mjeseci nakon što je podnositeljica predstavke podnijela svoju prvu pritužbu, British Airways je najavio svoju novu politiku o vidljivom isticanju vjerskih simbola i, nakon konsultacija   sa   predstavnicima   radnika   i   sindikatom,   u   januaru   2007. usvojena  je  nova  politika,  koja  je  dozvoljavala  vidljivo  isticanje  vjerskih simbola.
U odnosu na drugu podnositeljicu predstavke, Vlada je istakla da je svrha ograničenja   bila   smanjenje   rizika   od   povrede   prilikom   rada   sa pacijentima.  Ograničenja  glede  nošenja  vjerskih  predmeta  nametnuta  su  i uposlenicima koji nisu kršćani zbog sigurnosnih i zdravstvenih razloga: na primjer,  sikima  nije  bilo  dozvoljeno  da  nose  kare  (narukvice)  ili  kirpane (nožiće), a muslimanke su morale nositi uske, a ne blago povezane hidžabe. To  je  bio  legitiman  cilj,  koji  se  nastojao  ostvariti  na  srazmjeran  način, naročito jer je uprava bolnice drugoj podnositeljici predstavke ponudila ne- medicinsku poziciju za istu plaću.
Vlada je  priznala  da  je  treća  podnositeljica  predstavke  iskreno vjerovala  da  su  građanska  partnerstva  suprotna  Božijem  zakonu  i  da  je gospodin    McFarlane    iskreno    vjerovao    da    homoseksualna    aktivnost predstavlja grijeh, te da on ne smije raditi ništa što bi direktno podržavalo tu aktivnost.  Međutim,  Vlada  je  također  priznala  da  su  londonski  okrug Islington i Relate bili posvećeni nediskriminirajućem pružanju usluga. To je bio  očito  legitiman  cilj  za  lokalne  vlasti  i  savjetovalište   o  odnosima. Poslodavci  u oba  ova  slučaja, srazmjerno tom  cilju, zahtijevali  su od svih uposlenika   da   obavljaju   svoje   dužnosti   bez   diskriminacije   po   osnovu seksualne  orijentacije.  Propisi  iz  2003.  i  2007.  (v.  stavove  41-42,  gore) postigli su balans u Ujedinjenom Kraljevstvu između prava na ispoljavanje vjerskih  uvjerenja  i  prava  pojedinca  da  ne  bude  diskriminiran  po  osnovu seksualne  orijentacije.  Način  ostvarivanja  tog  balansa  potpada  pod  polje slobodne  procjene  domaćih  vlasti  temeljem  člana  9.  Osim  toga,  Sud  je zauzeo  isti  pristup  glede  srazmjernosti  i  polja  slobodne  procjene  kada  je razmatrao ove predmete u odnosu na član 9 samostalno i član 14 u vezi s članom 9.
2. Prva podnositeljica predstavke

Prva podnositeljica predstavke tvrdila je da je vidljivo isticanje križa opće priznat  način  prakticiranja  kršćanstva.  Nadalje,  ona  je  tvrdila  da  je vladina   formulacija   testa   za   aktiviranje   zaštite   iz   člana   9,   konkretno “prakticiranje vjere na opće priznat način” bila pogrešna. Takav test bio je preopćenit da bi se proveo u praksi i zahtijevao bi od sudova da odlučuju o pitanjima   teološke   prirode,   što   očigledno   izlazi   iz   okvira   njihove nadležnosti. Štaviše, to nema utemeljenje ni u sudskoj praksi Suda.
Pored toga, ona je tvrdila da usko tumačenje onoga  što predstavlja miješanje u prava zajamčena članom 9 nije u skladu sa značajem  koji Sud pridaje    slobodi    vjeroispovijesti.    Ni    za    jedno    drugo    pravo    se    ne podrazumijeva da nema miješanja u pravo ukoliko je moguće da pojedinac izbjegne   ograničavanje,   na   primjer,   davanjem   otkaza   i   pronalaženjem drugog posla niti se smatra da se pojedinac “odrekao” svog prava time što je ostao  na  istom  poslu.  Sud  bi  trebao  tumačiti  Konvenciju  u  kontekstu trenutnih  uvjeta.  Kod  razmatanja  da  li  je  ograničenje  bilo  opravdano, potrebno  je  u  obzir  uzeti  član  9,  stav  2  u  kontekstu  sredstava  koja  su podnositelju predstavke bila dostupna da izbjegne ograničenje a član 9, stav 1, kao osnovu za utvrđivanje da nije došlo do miješanja. U ovom predmetu, bilo je očito da je došlo do miješanja: prvoj podnositeljici predstavke bilo je zabranjeno da vidno ističe križ, koji je ona smatrala centralnim manifestom svoje  vjere;  smatrala  je  da  je  izvršenje  pravila  o  uniformama  krajnje ponižavajuće   i   uvredljivo;   pored   toga,   gubitak   plaća   četiri   mjeseca uzrokovao joj je značajne finansijske poteškoće.
Prva podnositeljica  predstavke  je  tvrdila  da  joj  domaće  pravo,  na način   kako   su   ga   tumačili   i   primijenili   engleski   sudovi   u   njezinom predmetu,   nije   pružilo   adekvatnu   zaštitu   njezinih   prava   iz   člana   9. Uskraćena  joj  je  zaštita  prema  domaćem  zakonodavstvu  da  ispuni  svoju potpuno iskrenu i dosljednu želju da  ispovijeda svoju vjeru noseći križ jer nije bila u stanju predočiti dokaze da se radi o biblijskom zahtjevu ili široko prihvaćenom   načinu   manifestiranja   uvjerenja.   Pored   toga,   test   prema domaćem pravu, koji se temelji na utvrđivanju nepovoljnog položaja grupe, bio   je   pravno   neodređen   i   inherentno   podložan   stvaranju   prilika   za proizvoljne  odluke.  Sud  nikada  nije  istakao  da  pozitivne  obaveze  države prema  članu 9 mogu nastati  samo u iznimnim  slučajevima  i, u načelu, ne postoji   razlog   zašto   bi   to   bilo   tako.   U   ovom   predmetu,   Ujedinjeno Kraljevstvo  je  kontinuirano  propuštalo  donijeti  adekvatno  zakonodavstvo koje  bi  omogućilo  onima  koji  su  u  poziciji  u  kakvoj  je  podnositeljica predstavke da zaštite svoja prava.
3. Druga podnositeljica predstavke

Druga podnositeljica predstavke tvrdila je da vidljivo nošenje križa ili raspela predstavlja aspekt općepriznatog načina prakticiranja kršćanstva. Bilo je  pogrešno  praviti  razliku  između  onoga  što  je  “zahtjev”  i  “nije zahtjev” vjere, i davati zaštitu člana 9 samo onome što predstavlja vjerske “zahtjeve”. Takav pristup bi prag za zaštitu postavio suviše visoko i ne bi bio konzistentan sa pristupom domaćih sudova u predmetima kao što su  R (Watkins  Singh)  protiv  Srednje  škole  Aberdare  Williamson  (v.  gore)  i pristupom  ovog Suda  u predmetu  Moskovski  ogranak  Armije  spasa protiv Rusije, br. 72881/01, ECHR 2006-XI; Jakóbski protiv Poljske, br. 18429/06, 7. decembra 2010.; i Bayatyan protiv Armenije [VV], br. 23459/03, ECHR 2011. Štaviše, pretpostaviti da samo obavezne vjerske prakse potpadaju pod opseg člana 9,  značilo  bi  davanje  veće  zaštite  vjerama  koje  obuhvataju specifična pravila kojih se vjernici moraju pridržavati, a manju zaštitu onim vjerama koja nemaju takva slična pravila, kao što je kršćanstvo.
Druga podnositeljica  predstavke  osporavala  je  vladin  argument  da zahtjev za skidanje ili pokrivanje križa na poslu nije predstavljao miješanje u njezino pravo na manifestiranje vjere ili uvjerenja. Iako je ranija sudska praksa  Komisije  i  Suda  možda  podržavala  vladino  stajalište,  u  skorijim predmetima koji su se ticali ograničenja glede nošenja vjerskih predmeta u obrazovnim institucijama i na poslu, Sud je utvrdio da je došlo do miješanja u prava (v. na primjer, Dahlab protiv Švicarske (dec.), br. 42393/98, ECHR 2001-V;  Leyla Şahin, citiran gore;  Dogru protiv  Francuske, br. 27058/05, 4. decembar 2008.). 
Konačno, druga    podnositeljica    predstavke    obrazložila    je    da miješanje  nije  bilo  opravdano  prema  članu  9,  stav  2.  Iako  je  navodni  cilj ograničenja  bio  smanjenje  rizika  od  nastanka  povrede  prilikom  rada  sa starijim  pacijentima,  pred  Sudom  za  radne  sporove  nisu  izvedeni  nikakvi dokazi  koji  ukazuju  da  nošenje  križa  uzrokuje  zdravstvene  ili  sigurnosne probleme.  Druga  podnositeljica  predstavke  je  nadalje  tvrdila  da  se  ove činjenice dovele do kršenja njezinih prava iz člana 14 u vezi sa članom 9, navodeći  navodno  svoj  drugačiji  tretman  u  odnosu  na  sljedbenike  drugih vjera (u tom smislu, v. stav 55, gore).
4. Treća podnositeljica predstavke

Treća podnositeljica predstavke žalila se temeljem člana 14 u vezi s članom 9, a ne temeljem samog člana 9, jer je smatrala da je diskriminirana po osnovu   vjere.   Tvrdila   je   da   su   njene   radnje,   zbog   kojih   je   bila disciplinirana,   predstavljale   ispovijedanje   njezine   vjere   i   da   je   njezin prigovor  zasigurno  dostigao  donji  prag  za  primjenu  člana  14,  odnosno  da potpada  pod  opseg  člana  9.  Nadalje  je  tvrdila  da  su  je  lokalne  vlasti indirektno  diskriminirale  jer  je  nisu  tretirale  drugačije  u  odnosu  na  druge uposlenike   koji   nisu   imali   vjerskih   razloga   da   odbiju   registriranje građanskog   partnerstava.   Lokalne   vlasti   su   razumno   mogle   napraviti ustupak njezinim vjerskim uvjerenjima, zbog čega je njihovo odbijanje da primijene manje restriktivne mjere bilo nesrazmjerno prema članovima 14 i 9.
Treća podnositeljica   predstavke   tvrdila   je   da   bi   Sud   trebao zahtijevati “veoma uvjerljive  razloge” kako bi opravdao diskriminaciju po osnovu  vjere.  Kao  i  sumnjive  osnove  koje  je  Sud  do  sada  identificirao,  a koje  zahtijevaju  “veoma  uvjerljive  razloge”  (kao  što  su  spol,  seksualna orijentacija,  etničko  porijeklo  i  nacionalnost),  vjera  predstavlja  temeljni aspekt identiteta pojedinca. Štaviše, rasa, etnička pripadnost i vjera često su bile  uzajamno  povezane,  a  i  Sud  ih  je  povezivao  (v.  Sejdić  i  Finci  protiv Bosne i Hercegovine [VV], br. 27996/06 i 34836/06, stav 43, ECHR 2009 i Kipar protiv Turske [VV], br. 25781/94, stav 309, ECHR 2001-IV).
Treća podnositeljica  predstavke  prihvatila  je  da  su  ciljevi  lokalne zajednice  bili  legitimni, konkretno pružanje  pristupa  uslugama, bez obzira na     seksualnu     orijentaciju,     i     komuniciranje     jasne     posvećenosti nediskriminaciji.  Međutim,  ona  je  smatrala  da  vlada  nije  dokazala  da  je postojao  razuman  odnos  srazmjernosti  između  ovih  ciljeva  i  sredstava kojima su se isti namjeravali postići.  Naglasila je da je bila zaposlena kao matičar   za   sklapanje   brakova   prije   izmjene   zakonodavstva   kojim   je dozvoljeno sklapanje građanskog partnerstva, te da su se uvjeti pod kojim je bila  zaposlena  značajno  promijenili.  Lokalne  vlasti  su  imale  diskreciono pravo  da  je  ne  imenuju  na  poziciju  matičara  za  sklapanje   građanskih partnerstava,  i  pri  tom  su  i  dalje  mogli  učinkovito  pružati  te  usluge građanima,     udovoljavajući      istovremeno     i     savjesnom      prigovoru podnositeljice  predstavke.  Taj  prigovor  se  odnosio  na  njezino  učešće  u kreiranju pravnog statusa na temelju institucije koju je ona smatrala brakom, iako  se  nije  tako  zvala;  Podnositeljica  predstavke  nije  pokazivala  nikakve predrasude   spram   homoseksualaca.   U   svakom   slučaju,   ne   može   se pretpostaviti  da  bi  to,  u  slučaju  da  su  lokalne  vlasti  udovoljile  njezinom zahtjevu, značilo da se oni slažu sa njezinim pogledima. Na primjer, kada je država  dozvolila  doktorima  koje  je  uposlila  da  odaberu  žele  li  vršiti pobačaje, nije se neophodno smatralo da se država slaže sa stajalištima tih doktora;  Naprotiv,  to  je  bio  znak  tolerancije  države.  U  ovom  slučaju, međutim,   lokalne   vlasti   nisu   adekvatno   uzele   u   obzir   svoju   dužnost neutralnosti.  Propustile  su  uspostaviti  balans  između  pružanja  usluga  na način   koji   ne   diskriminira   osobe   po   osnovu   seksualne   orijentacije,   i izbjegavanja diskriminacije vlastitih uposlenika po osnovu vjere.
5. Četvrti podnositelj predstavke

Gospodin McFarlane  nije  se  složio  sa  stavom  vlade  da  njegova posvećenost   judeo-kršćanskom   moralu   ne   predstavlja   manifestovanje vjerskog  uvjerenja,  uprkos  činjenici  da  vjera  općenito  propovijeda  jasna moralna i seksualna ograničenja. Naveo je da banalno tvrditi da ne uživaju sva djela motivirana ili inspirirana vjerskim uvjerenjem zaštitu; To vrijedi i za  sva  prava  iz  Konvencije  koja  se  mogu  ograničiti,  kao  što  su  pravo  na slobodu govora ili pravo na poštivanje privatnog života. Tačan standard koji Sud koristi je da svako miješanje u slobodu misli, savjesti i vjere mora biti nužno  u  demokratskom  društvu  i  srazmjerno  legitimnom  cilju  koji  se  tim nastoji  postići. Kod utvrđivanja  polja  slobodne  procjene koji se  dodjeljuje državi  u  pogledu  ograničavanja  slobode  vjeroispovijesti,  Sud  je  u  obzir morao  uzeti  interes,  odnosno  potrebu  za  očuvanjem  istinskog  vjerskog pluralizma, koji je svojstven konceptu demokratskog društva. Zaštita člana 9   bila   bi   besmislena   ako   ne   bi   išla   dalje   od   osiguravanja   privatnog ispovijedanja   vjere  ili  uvjerenja,  u  općeprihvaćenom  obliku,  a  upravo država je bila ta koja je to pitanje utvrdila.
Gospodin McFarlane je istakao da otpuštanje s posla i šteta nanesena njegovom ugledu predstavljaju jednu od najstrožijih sankcija koja se može izreći pojedincu, i da se to trebalo uzeti u obzir kod utvrđivanja širine polja slobodne  procjene. Podnositelj  predstavke  je  radio za  privatnu kompaniju, koja  zakonski  nije  bila  dužna  pružiti  spornu  uslugu.  Bilo  bi  moguće homoseksualne  klijente  uputiti  drugom  savjetniku.  Bilo  je  nerealno  tražiti od  podnositelja  predstavke  da  promijeni  posao  ili  karijeru  zbog  svog moralnog protivljenja homoseksualnom ponašanju; isto se ne bi zahtijevalo od homoseksualca koji je izgubio posao temeljem diskriminacije.
6. Treće strane

Ukupno dvanaest trećih strana dobilo je dozvolu prema pravilu 44, stav 2  Poslovnika  Suda  i  člana  36,  stav  2  Konvencije  da  dostave  svoje pisane komentare (v. stav 5 gore).
Neki od  umješača  dostavili  su  komentare  o  tome  da  li  se  nošenje križa  može  smatrati  ispoljavanjem  vjerskih  uvjerenja.  Prema  mišljenjima Glavne   kršćanske   medijske   zaklade;   Dr Petera   Forstera,   biskupa   od Chestera;  Nicholasa  Readea,  biskupa  od  Blackburna  i  biskupa  Michaela Nazir-Alija,  pored  skorije  odluke  Suda  u  predmetu  Lautsi  i  drugi  protiv Italije   [VV],   br.   30814/06,   ECHR   2011   (izvodi),   križ   je   univerzalno prihvaćen kršćanski simbol i “očit izraz” kršćanske vjere. Nadalje, zajedno sa   Komisijom   za   jednakost   i   ljudska   prava,   Asocijacijom   “Giuseppi Dossetti: i Valori” i lordom Careyem od Cliftona, tvrdili su da je ispravan pristup  za  ocjenjivanje  izražavanja  vjerskog  uvjerenja  subjektivan  pristup. Konkretno, tvrdili  su da  je  ideja  “obaveznog zahtjeva”  preširoka  i  previše pojednostavljena.    Glavna    kršćanska    medijska    zaklada,    Asocijacija “Giuseppi Dossetti: i Valori” i biskup Michael Nazir-Ali pozvali su Sud da utvrdi  da  ni  država  ni  poslodavac  ne  trebaju ocjenjivati  istinitost  vjerskog uvjerenja   ili   iskazivanja  istog.  Komisija   za   jednakost   i   ljudska   prava preporučila je da odgovarajući test, koji proizilazi iz skorije sudske prakse Suda,  bude  primarno  fokusiran  na  uvjerenju  sljedbenika.  Nasuprot  tome, Nacionalno  sekularno  društvo  ukazalo  je  da  su  domaći  sudovi  utvrdili činjenice  o  pitanju  da  li  je  bilo  koja  vjerska  praksa  potaknuta  “naredbom savjesti” ili “pukom željom osobe da se izrazi”. Sugerirali  su da bi se Sud trebao uzdržavati od miješanja u ova činjenična određenja.
Po pitanju  kada  se  može  utvrditi  miješanje  u  prava  iz  člana  9, Komisija za jednakost i ljudska prava navela je da su sudovi u Ujedinjenom Kraljevstvu jamčili različite razine zaštite pojedincima na temelju isključivo vjerskog  identiteta,  nasuprot  onih  čiji  su  vjerski  i  rasni  identiteti  bili isprepleteni (v. R (Watkins-Singh) protiv Upravnog odbora srednje škole za djevojke Aberdare [2008] EWHC 1865 (Admin)). Osim toga, naglasili su da se kod pitanja miješanja u obzir mora uzeti ne samo izbor koji je neko lice napravilo,  kao  što  je  izbor  određenog  posla,  već  i  postupanje  poslodavca. Neki umješači jasno su iznijeli svoje mišljenje da je bilo sasvim pogrešno prisiljavati   uposlene   na   neugodnost   biranja   između   posla   ili   vjere. Nacionalno sekularno društvo  zauzelo je  drugačije stajalište, ističući  da je “sloboda lica da da otkaz krajnja garancija slobode savjesti”. Nadovezujući se  na  ovo,  sugerirali  su  da  država  nije  imala  pozitivnu  obavezu  da  štiti uposlene od zahtjeva da nose uniformu ili drugih sličnih zahtjeva.
U vezi sa pitanjem srazmjernosti i opravdanosti miješanja u prava iz člana 9, određeni broj umješača (Evropski centar za pravo i pravdu; Dr Jan Carnogurksy  i  Fond  alijanse  za  odbranu;  Komisija  za  jednakost  i  ljudska prava; Asocijacija “Giuseppi Dossetti i Valori”; biskup Michael Nazir-Ali; lord  Carey;  i  Clapham  Institut  i  KLM)  pozvao  se  na  koncept  “razumnog udovoljavanja” ili, kako je to kazao lord Carey, na “uzajamno poštivanje”. Tvrdili su, općenito, da je analiza srazmjernosti koju je radio Sud trebala u obzir uzeti i mogućnost pravljenja ustupaka shodno uvjerenjima i praksama pojedinca. Naveli su da je u demokratskom i pluralističkom društvu nužno napraviti  neki  kompromis  između  suprotstavljenih  prava.  S  tog  stajališta, sve dok vjerske prakse pojedinca nemaju štetnog uticaja na pružanje usluga i  dok  ne  stavljaju  nesrazmjeran  teret  na  poslodavca,  takve  vjerske  prakse treba dozvoliti i zaštititi na radnom mjestu. U tom smislu, Fond alijanse za odbranu  skrenuo  je  pažnju  Suda  na  sudsku  praksu  Sjedinjenih  Američkih Država,  koja  zahtijeva  razumne  ustupke  glede  vjerskih  uvjerenja  i  prakse sve dok ti ustupci ne uzrokuju “pretjeran teret” za poslodavca. Organizacija Liberty je tvrdila da, kad je u pitanju razmatranje opravdanosti ograničenja prava  iz  člana  9,  stranama  ugovornicama  treba  dozvoliti  “značajno”  polje slobodne  procjene. To je potvrđeno i  u podnesku Nacionalnog sekularnog društva,  koje  je  nastojalo  usmjeriti  pažnju  Suda  na  usvajanje  Zakona  o jednakosti iz 2010. u parlamentarnim domovima. Oni su naveli da je, kroz ovaj   proces,   Ujedinjeno   Kraljevstvo   detaljno   razmotrilo   mogućnosti ustupaka  na  osnovu  “prigovora  savjesti”.  Činjenica  da  je  ovaj  ustupak, nakon opsežne  rasprave,  u konačnici  povučen, prema  njihovom  mišljenju, pokazuje da bi relevantno polje slobodne procjene trebalo biti veoma široko. Međunarodna  komisija  pravnika,  profesor  Robert  Wintemute,  Fédération Internationale des Ligues des Droits de l’Homme i ILGA-Europe uputili su Sud  na  komparativne  materijale,  ukazujući  da,  tamo  gdje  su  zajamčeni, zakonski  izuzeci  od  antidiskriminacijskih  zakona  odnose  se,  općenito,  na vjerske  institucije  i  organizacije,  a  ne  na  pojedince.  Suprotno  stavovima drugih   umješača,   organizacija   Liberty   pozvala   je   Sud   da   prilikom razmatranja  povezanih  pitanja  srazmjernosti  i  ustupaka  u  obzir  uzme  i uticaje tih ustupaka na druge, naročito kada su ti drugi manjina, i/ili ranjiva skupina.  Otišli  su  korak  dalje  i  pozvali  Sud  da  se  pozove  na  član  17 Konvencije, ako to smatra nužnim i prikladnim.
 B. Ocjena Suda

1. Opća načela prema članu 9 Konvencije

Sud podsjeća,  kako  je  navedeno  u  članu  9,  da  su  sloboda  misli, savjesti   i   vjere   jedan   od   temelja   “demokratskog   društva”   u   smislu Konvencije. U vjerskoj dimenziji, to je jedan od najvitalnijih elemenata koji čine   identitet   vjernika   i   njihov   koncept   življenja,   ali   je   također   od neprocjenjive   važnosti   za   ateiste,   agnostike,   skeptike   i   ravnodušne. Pluralizam,   koji   je   neodvojiv   od   demokratskog   društva   i   za   koji   je stoljećima plaćana visoka cijena, ovisi o tome (v. Kokkinakis protiv Grčke, 25. maj 1993., stav 31, Serija A br. 260-A).
Vjerska sloboda je prije svega stvar misli i savjesti pojedinca. Ovaj aspekt prava  koji  je  propisan  u  prvom  stavu  člana 9,  tj.  pravo  na  vjersko uvjerenje i pravo na promjenu vjere ili uvjerenja, apsolutan je i bezuvjetan. Međutim,  kao  što  je  nadalje  navedeno  u  članu  9,  stav  1,  sloboda  vjere također obuhvata slobodu manifestiranja uvjerenja, pojedinačno i privatno, ali  također  i  prakticiranje  u  zajednici, zajedno sa  drugima,  javno.  Vjersko uvjerenje   može   se   manifestirati   u   obliku   bogosluženja,   predavanja, prakticiranja i obavljanja obreda. Svjedočenje riječju i djelima povezano je sa  postojanjem  vjerskih  uvjerenja  (v.  Kokkinakis,  citiran  gore,  stav  31  i također  Leyla  Şahin  protiv  Turske  [VV],  br.  44774/98,  stav  105,  ECHR 2005-XI).  Budući  da  manifestiranje  vjerskih  uvjerenja  jednog  lica  može imati uticaja i na druge, autori Konvencije ograničili su ovaj aspekt slobode vjeroispovijesti na način kako je propisano u članu 9, stav 2. Ovaj drugi stav propisuje  da  ograničavanje  slobode  ispovijedanja  vjere  ili  uvjerenja  mora biti  propisano  zakonom  i  nužno  u  demokratskom  društvu  kao  sredstvo kojim se nastoje postići jedan ili više legitimnih ciljeva.
Pravo na slobodu misli, savjesti i vjeroispovijesti označava mišljenja koja imaju određenu razinu uvjerljivosti, ozbiljnosti, dosljednosti i važnosti (v.  Bayatyan  protiv  Armenije  [VV],  br.  23459/03,  stav  110,  ECHR  2011; Leela  Förderkreis  e.V.  i  drugi  protiv  Njemačke,  br.  58911/00,  stav  80,  6. novembar   2008.;   Jakóbski   protiv   Poljske,   br.   18429/06,   stav   44,   7. decembar 2010.). Pod uvjetom da je to zadovoljeno, dužnost države da bude neutralna i nepristrasna nije u skladu sa bilo kojom nadležnošću države da ocjenjuje  legitimnost  vjerskih  uvjerenja  ili  načina  na  koji  se  ta  uvjerenja izražavaju (v. Manoussakis i drugi protiv Grčke, presuda od 26. septembra 1996.,    Izvještaji    1996-IV,    str.    1365,    stav    47;    Hasan    i    Chaush protiv Bugarske  [VV],  br.  30985/96,  stav  78,  ECHR  2000‑ XI;  Refah Partisi (Stranka za dobrostanje) i drugi protiv Turske  [VV], br. 41340/98, 41342/98, 41343/98 i 41344/98, stav 1, ECHR 2003-II).
Čak i  kada  sporno  uvjerenje  ima  potrebnu  razinu  uvjerljivosti  i važnosti, ne može se reći da svaka radnja koja je na neki način inspirirana, motivirana  ili  pod  utjecajem  tog  uvjerenja  predstavlja  “manifestaciju”  tog uvjerenja. Na primjer, činjenje ili nečinjenje, kojim se sporno uvjerenje ne iskazuje  direktno  ili  koje  se  samo  posredno  dovodi  u  vezu  sa  vjerom  ne potpadaju pod zaštitu člana 9, stav1 (v. Skugar i drugi protiv Rusije (dec.), br.   40010/04,   3.   decembar   2009.   i,   na   primjer,   Arrowsmith   protiv Ujedinjenog Kraljevstva, Izvještaj Komisije od 12. oktobra 1978., Odluke i izvještaji 19, str. 5; C. protiv Ujedinjenog Kraljevstva, Odluka Komisije od 15. decembra 1983.,  DR  37,  str.  142;  Zaoui  protiv Švicarske  (dec.),  br. 41615/98,  18.  januara  2001).  Da  bi  se  kvalificirala  kao  “manifestacija”  u smislu  člana  9,  sporna  radnja  mora  biti  blisko  povezana  sa  vjerom  ili uvjerenjem. Primjer toga bi bilo bogosluženje ili molitva, koji predstavljaju vjersku praksu ili uvjerenje u općepriznatom obliku. Međutim, manifestacija vjere  ili  uvjerenja  nije  ograničenja  isključivo  na  te  radnje;  postojanje dovoljno bliske i direktne veze između radnje i temeljnog uvjerenja mora se utvrditi  na  osnovu  činjenica  svakog  slučaja.  Naime,  ne  postoji  zahtjev  da podnositelj  predstavke  mora  dokazati  da  je  svojim  ponašanjem  izvršavao obavezu  koja  mu  nalaže  određena  vjera  (v.  Cha’are  Shalom  Ve  Tsedek protiv  Francuske  [VV],  br.  27417/95,  stavovi  73-74,  ECHR  2000-VII; Leyla Şahin, citiran gore, stavovi 78 i 105; Bayatyan, citiran gore, stav 111; Skugar, citiran gore; Pichon i Sajous protiv Francuske (dec.), br. 49853/99, Izvještaji o presudama i odlukama 2001-X).
Istina je,  kao  što  je  vlada  istakla,  a  lord  Bingham  primijetio  u predmetu  R  (Begum)  protiv  direktora  srednje  škole  Denbigh  (v.  stav  46 gore),  da  postoji  sudska  praksa  Suda  i  Komisije,  koja  ukazuje  da,  ako  je osoba  u  stanju  poduzeti  korake  kojima  će  prevazići  ograničenje  koje  je nametnuto  njegovoj,  odnosno  njezinoj  slobodi  na  ispovijedanje  vjere  ili uvjerenja, to ograničenje ne predstavlja miješanje u pravo iz člana 9, stav 1 i, prema tome, ne postoji obaveza dokazivanja opravdanosti tog ograničenja prema  članu  9,  stav  2.  Na  primjer,  u  gore  citiranom  predmetu  Cha’are Shalom  Ve  Tsedek,  Sud  je  presudio  da  bi  “bilo  miješanje  u  slobodu ispovijedanja vjere samo ukoliko bi nezakonitost ritualnog klanja životinja ultra-ortodoksnim  Jevrejima  onemogućilo  da  jedu  meso  životinja  koje  su zaklane  u  skladu  sa  vjerskim  propisima,  koje  smatraju  primjenjivim”. Međutim,  ovaj  zaključak  se  može  objasniti  nalazom  Suda  da  su  sporna vjerska  praksa  i  obredi  u  ovom  konkretnom  predmetu  bili  vezani   za konzumaciju mesa životinja koje su zaklane u skladu sa vjerskim obredom i koje je certificirano u skladu sa vjerskim prehrambenim zakonima, a ne za lično učešće u ritualnom klanju i procesu certificiranja (v. stavove 80 i 82). Ono  što  je  bitnije, u  predmetima  koji  se  tiču  ograničenja  koja  poslodavac nameće  uposleniku  u  pogledu  mogućnosti  poštivanja  vjerskih  obaveza, Komisija je u brojnim svojim odlukama navela da zbog mogućnosti davanja otkaza i mijenjanja posla, to nije predstavljalo miješanje u prava uposlenika na slobodu vjeroispovijesti (v. na primjer, Konttinen protiv Finske, Odluka Komisije   od   3.   decembra   1996.,   Odluke   i   izvještaji   87-A,   p.   68; Stedman protiv  Ujedinjenog  Kraljevstva,  Odluka  Komisije  od  9.  aprila 1997.;   uporedi   sa   Kosteski   protiv   “Bivše   Jugoslovenske   Republike Makedonije”,  br.  55170/00,  stav 39,  13.  aprila  2006.).  Međutim, Sud  nije zauzeo   sličan   stav   u   pogledu   sankcija   koje   je   poslodavac   izrekao uposlenicima zbog ostvarivanja njihovih prava zaštićenih Konvencijom, na primjer,  prava  na  poštivanje  privatnog  života  prema  članu  8;  pravo  na slobodu  izražavanja  temeljem  člana  10;  ili  negativno  pravo  sobe  da  se  ne pridruži  sindikatu,  u  skladu  sa  članom  11  (v.  na  primjer,  Smith  i  Grady protiv  Ujedinjenog  Kraljevstva,  br.  33985/96  i  33986/96,  stav  71,  ECHR 1999-VI; Vogt protiv Njemačke, 26. septembra 1995., stav 44, Serija A br. 323;  Young,  James  i  Webster  protiv  Ujedinjenog  Kraljevstva,  13.  august 1981.,  stavovi 54-55,  Serija  A  br.  44).  S  obzirom  na  važnost  slobode vjeroispovijesti   u   demokratskom   društvu,   kada   se   pojedinac   žali   na ograničenja slobode manifestiranja vjere na radnom mjestu, Sud smatra da je najbolji pristup u razmatranju da li je miješanje bilo srazmjerno ili ne, da se   pitanje  mogućnost   uposlenika  da   promijeni  posao,  kao  osnov  koji poništava miješanje u pravo, vaga u odnosu na ukupnu situaciju.
Prema ustaljenoj    sudskoj    praksi,    Sud    državama    članicama Konvencije ostavlja određeno polje slobodne procjene kod odlučivanja da li je  i  u  kojoj  mjeri  miješanje  nužno.  Ovo  polje  slobodne  procjene  ide  ruku pod ruku sa evropskim nadzorom, koji obuhvata i pravo i odluke kojima se to pravo primjenjuje. Zadatak Suda je da utvrdi da li su mjere poduzete na državnom nivou bile načelno opravdane i srazmjerne (v. Leyla Şahin, citiran gore,  stav  110;  Bayatyan,  citiran  gore,  stavovi  121-122;  Manoussakis, citiran  gore,  stav  44).  Iako  se  pritužbe  u  slučaju  prve  podnositeljice  i četvrtog podnositelja predstavke odnose na privatne kompanije, te se stoga ne mogu pripisati tuženoj državi, Sud mora razmotriti ova pitanja u svjetlu pozitivne obaveze državnih vlasti da zaštite prava iz člana 9 onima koji su u njihovoj  nadležnosti  (v.  mutatis  mutandis,  Palomo  Sánchez  i  drugi  protiv Španije [VV], br. 28955/06, 28957/06, 28959/06 i 28964/06, stavovi 58-61, ECHR 2011; v. također Otto-Preminger-Institut protiv Austrije, presuda od 25. novembra 1994.,  Serija  A  br.  295,  stav  47).  Iako  granica  između pozitivne  i  negativne  obaveze  države  prema  Konvenciji  nije  precizno definirana,  primjenjiva  načela  su,  ipak,  vrlo  slična. U  oba  konteksta  treba voditi   računa   o   pravičnom   balansu   između   suprotstavljenih   interesa pojedinca i društva u cjelini, koji je u svakom slučaju podložan slobodnoj procjeni države (v. Palomo Sánchez i drugi, citiran gore, stav 62).
2. Opća načela prema članu 14 Konvencije

Sud podsjeća  da  član  14  Konvencije  ne  postoji  neovisno,  jer  se odnosi samo na prava i slobode zajamčene drugim materijalnim odredbama Konvencije   i   njezinih   protokola.    Međutim,   primjena   člana   14   ne pretpostavlja  povredu  jedne  ili  više  tih  odredbi  i  u  tom  smislu  ona  je samostalna. Za primjenu člana 14 dovoljna je činjenica da predmet potpada pod opseg neke druge materijalne odredbe Konvencije ili njezinih protokola (v.  na  primjer,  Thlimmenos  protiv  Grčke  [VV],  br.  34369/97,  stav  40, ECHR 2000-IV).
Sud je  u  svojoj  praksi  ustanovio  da  samo razlike  u postupanju na osnovu obilježja  koja  se mogu identificirati  ili  na osnovu  “statusa”, mogu predstavljati  diskriminaciju  u  smislu  člana   14  (Carson  i   drugi   protiv Ujedinjenog Kraljevstva [VV], br. 42184/05, stav 61, ECHR 2010). “Vjera” je   izričito   navedena   u   tekstu   člana   14   kao   zabranjeni   osnov   za diskriminaciju.
Općenito, da bi se pritužba mogla podnijeti temeljem člana 14 mora postojati razlika  u  postupanju  prema  osobama  koje  su  u  istoj  ili  sličnoj situaciji  (Burden  protiv  Ujedinjenog  Kraljevstva  [VV],  br.  13378/05,  stav 60,  ECHR  2008-).  Međutim,  to  nije  jedini  aspekt  zabrane  diskriminacije sadržan u članu 14. Pravo osobe da ne bude diskriminirana u uživanju prava zajamčenih  Konvencijom  povrijeđeno  je  ako  države,  bez  objektivnog  i razumnog razloga, ne postupaju drugačije prema osobama čije se situacije značajno  razlikuju  (Thlimmenos,  citiran  gore,  stav  44;  v.  također  D.H.  i drugi  protiv  Češke  Republike  [VV],  br. 57325/00,  stav  175,  ECHR  2007; Runkee  i  White  protiv  Ujedinjenog  Kraljevstva,  br.  42949/98  i  53134/99, stav 35, 10. maja 2007.).
Takva razlika  u  postupanju  između  osoba  koje  su  u  relevantno sličnim pozicijama – ili isto postupanje prema osobama koje su u relevantno različitim   situacijama   -   diskriminatorna   je,   ukoliko   za   to   ne   postoje objektivna  i  razumna  opravdanja;  drugim  riječima,  ukoliko  se  njome  ne nastoji postići legitimni cilj ili ako ne postoji razuman odnos srazmjernosti između  sredstava  i  cilja  koji  se  tim  sredstvima  nastoji  postići.  Zemlje ugovornice uživaju određeno polje slobodne procjene u ocjeni da li i u kojoj mjeri  razlike  u  inače  sličnim  situacijama  opravdavaju  različito  postupanje (Burden, citiran gore, stav 60). Opseg te slobodne procjene varirat će ovisno o  okolnostima,  predmetu  spora  i  činjeničnoj  pozadini  (Carson  i  drugi, citiran gore, stav 61).
3. Primjena gore navedenih načela na činjenice ovog predmeta

 a. Prva podnositeljica predstavke

Ni u postupku pred domaćim sudovima, a ni pred ovim Sudom nije osporavano da je insistiranje gospođe Eweidae da nosi vidljivo istaknut križ bilo motivirano   njenom   željom   da   posvjedoči   svoju   kršćansku   vjeru. Primjenjujući  gore  navedena  načela,  Sud  smatra  da  je  ponašanje  gospođe Eweidae  predstavljalo  manifestaciju  njezinog  vjerskog  uvjerenja  u  formi bogosluženja, prakticiranje vjere i vršenja obreda, te da kao takvo potpada pod zaštitu člana 9.
Gospođa Eweida  je  bila  zaposlena  u  privatnoj  kompaniji,  British Airways. Dana 20. Septembra 2006. otpravljena je kući jer je odbila sakriti križ,  čime  je  prekršila  pravila  kompanije  vezana  za  nošenje  uniforme. Nakon nešto duže od mjesec dana, ponuđena joj je administrativna pozicija na kojoj nije bilo obavezno nošenje uniforme. Međutim, ona je odabrala da ne prihvati ponudi i umjesto toga, ostala je kod kuće, bez ikakve naknade, do  3.  februara  2007.,  kada  je  British  Airways  izmijenio  svoja  pravila  o uniformama i dozvolio joj da vidljivo istakne križ.
Sud smatra  da  je  odbijanje  British  Airwaysa,  između  septembra 2006. i februara  2007.,  da  podnositeljici  predstavke  dozvoli  da  ostane  na poslu dok god vidljivo nosi križ predstavljalo miješanje u njezino pravo na manifestiranje  vjere.  Budući  da  se  miješanje  nije  moglo  direktno  pripisati državi,  Sud  mora  ispitati  da  li  su  u  svim  okolnostima  državne  vlasti postupale u skladu sa svojom pozitivnom obavezom prema članu 9; drugim riječima, da li je pravo gospođe Eweidae da slobodno ispovijeda svoju vjeru bilo  dovoljno  zaštićeno  u  okviru  domaćeg  pravnog  poretka  i  da  li  je ostvaren pravičan balans između njezinih prava i prava drugih.
Kao ni veliki broj zemalja ugovornica (v. stav 47, gore), Ujedinjeno Kraljevstvo nema pravne odredbe kojima regulira nošenje vjerske odjeće i simbola  na  radnom  mjestu.  Gospođa  Eweida  pokrenula  je  postupak  pred domaćim tijelima za odštetu za direktnu i indirektnu diskriminaciju protivno pravilu  3  Pravilnika  iz  2003.  (v.  stav  41,  gore).  Pred  Sudom  za  radne sporove  prihvaćeno je  da taj  sud nema  nadležnost da  razmatra  zasebne ili samostalne    zahtjeve    temeljem    člana    9    Konvencije.    Podnositeljica predstavke mogla se pozvati na član 9 pred Apelacionim sudom, iako je taj sud smatrao da nije došlo do miješanja u njezina prava iz člana 9. Ipak, iako su  se  domaći  sudovi  i  tribunali,  prilikom  razmatranja  predmeta  gospođe Eweidae   uglavnom   fokusirali   na   njezin   prigovor   na   diskriminatorno postupanje,  jasno  je  da  su  detaljno  ispitani  i  legitimitet  pravila  o  nošenju uniforme  i  srazmjernost  mjera  koje  je  u  tom  smislu  British  Airways poduzeo   u   odnosu   na   gospođu   Eweidau.   Sud,   dakle,   ne   smatra   da nedostatak posebne zaštite u domaćem pravu sam po sebi znači da je pravo podnositeljice  predstavke  da  manifestira  svoju  vjeru  noseći  vjerski  simbol na radnom mjestu bilo nedovoljno zaštićeno.
Kada su  razmatrali  srazmjernost  koraka  koje  je  British  Airways poduzeo u cilju izvršenja pravilnika o nošenju uniformi, domaće sudije  na svim nivoima složili su se da je cilj pravilnika bio legitiman, odnosno da se njime   nastojao  iskomunicirati   određeni   imidž  kompanije   i   unaprijediti vidljivost  njenog brenda  i  osoblja.  Sud  za  radne  sporove  smatrao  je  da  je zahtjev za postupanje u skladu sa pravilnikom bio nesrazmjeran, budući da nije  pravio  razliku  između  predmeta  koji  se  nose  kao  vjerski  simboli  i nakita, koji se nosi isključivo kao ukras. Ovaj nalaz je preinačen u žalbenom postupku  pred  Apelacionim  sudom,  koji  je  utvrdio  da  je  British  Airways djelovao srazmjerno. Donoseći ovaj zaključak, Apelacioni sud se pozvao na činjenice predmeta, kako ih je utvrdio Sud za radne sporove i, naročito, na činjenicu da je taj pravilnik o nošenju uniformi bio na snazi nekoliko godina i  da  ni  podnositeljica  predstavke  niti  drugi  uposlenici  nisu  imali  nikakvih problema s istim; da je gospođa Eweida podnijela formalnu žalbu, ali da je ipak  odlučila  doći  na  posao  noseći  vidljivo  istaknut  križ,  ne  čekajući rezultate žalbenog postupka; da je British Airways, nakon zaprimanja žalbe, savjesno razmotrio pitanje, te proveo i proces konsultacija, koji je rezultirao liberalnijim   pravilnikom   koji   je   dozvoljavao   vidljivo   nošenje   vjerskih simbola; i da je gospođi Eweidai ponuđeno administrativno radno mjesto za istu  plaću  tokom  tog  procesa,  te  da  je  u  februaru  2007.  vraćena  na  stari posao.
Jasno je,  prema  ocjeni  Suda,  da  su  ovi  faktori  iskombinirani  sa ciljem ublažavanja opsega miješanja koje je podnositeljica predstavke trpila i stoga moraju biti uzeti u obzir. Štaviše, prilikom ocjenjivanja srazmjernost mjera  koje  je  privatna  kompanija  poduzela  u  odnosu  na  svog  uposlenike, domaće  vlasti,  a  naročito  sudovi,  djelovali  su  u  okvirima  svog  polja slobodne procjene. Ipak, Sud je donio zaključak da u  ovom predmetu nije postignut  pravičan  balans.  Na  jednom  tasu  vage  nalazila  se  želja  gospođe Eweidae da manifestira svoje vjersko uvjerenje. Kao što je ranije istaknuto, to  je  jedno  od  osnovnih  prava:  jer  zdravo  demokratsko  društvo  mora tolerirati  i  podržavati  pluralizam  i  raznolikost;  ali,  također,  i  zbog  što  je pojedincu,  kojem  je  vjera  centralno  načelo  života,  važno  da  to  svoje uvjerenje  iskomunicira  prema  drugima. Na  drugom tasu vage  bila  je  želja poslodavca prenese određeni korporativni imidž. Sud smatra da, iako je cilj nesumnjivo bio legitiman, domaći sudovi su mu dali preveliku težinu. Križ gospođe  Eweidae  bio  je  diskretan  i  nije  umanjivao  njezin  profesionalni izgled. Nije bilo dokaza da je nošenje drugih, prethodno odobrenih vjerskih predmeta, kao što su turbani i hidžabi, koje su nosili drugi uposlenici, imali negativnog uticaja na brend i imidž British Airwaysa. Štaviše, činjenica da je  kompanija  bila  u  stanju  izmijeniti  svoj  pravilnik  na  način  da  dozvoli vidljivo  nošenje  nakita  sa  vjerskim  simbolima  dokazuje  da  ranija  zabrana nije bila od ključnog značaja.
Sud stoga zaključuje da u ovim okolnostima, u kojima nema dokaza o stvarnom  miješanju  u  interese  drugih,  domaće  vlasti  propustile  su  da adekvatno  zaštite  pravo  podnositeljice  predstavke  da  manifestira  svoju vjeru, kršeći  time  svoju pozitivnu obavezu prema  članu 9. U svjetlu ovog zaključka,  Sud  ne  smatra  da  je  potrebno  odvojeno  ispitivati  prigovor predstavke prema članu 14 u vezi s članom 9.
 b. Druga podnositeljica predstavke

Gospođa Chaplin je također pobožna kršćanka, koja je nosila križ na lancu oko  vrata  još  od  svoje  pričesti  1971.  U  vrijeme  spornih  događaja, radila  je  kao  medicinska  sestra  na  gerijatrijskom  odjelu,  koji  je   imao pravilnik o nošenju uniformi, koji se temeljio na smjernicama Ministarstva zdravstva.  Taj  pravilnik  propisivao  je,  između  ostalog,  da  se  ne  mogu “nositi   lančići   u   cilju   smanjenja   rizika   od   povrede   prilikom   rada   sa pacijentima”  i  da  svi  uposlenici  koji  žele  nositi  određeni  predmet  zbog vjerskih   ili   kulturoloških   razloga   prvo   moraju   tražiti   odobrenje   svog nadređenog, koji  ne  može  takav zahtjev bezrazložno odbiti. Godine  2007. Uvedene  su  nove  tunike,  koje  su  zamijenile  ranije  košulje  sa  V-izrezom, tako da je križ podnositeljice predstavke sada bio vidljiviji i dostupniji, kako s prednjeg tako i sa stražnjeg dijela vrata. Od podnositeljice predstavke je traženo  da  skine  lančić  i  križ.  Kada  je  odbila  to  učiniti,  premještena  je  u novembru  2009.  na  ne-medicinsku  poziciju,  koja  je  ukinuta  u  julu  2010. Ona se žalila Sudu za radne sporove za direktnu i indirektnu diskriminaciju. Sud  je  odbacio  njenu  tužbu  jer  je  utvrdio  da  nije  bilo  dokaza  da  je podnositeljica  predstavke  bila  tretirana  manje  povoljno  u  odnosu  na  svoje kolege koji su željeli nositi određene predmete iz vjerskih razloga. Također je  odbacio  njezin  prigovor  za  indirektnu  diskriminaciju,  utvrđujući  da  je politika zdravstvenih organa bila srazmjerna cilju koji se njome namjeravao postići.
Kao i  kod  gospođe  Eweidae,  i  u  skladu  sa  gore  navedenim  općim načelima,  Sud  smatra  da  je  odlučnost  druge  podnositeljice  predstavke  da nosi  lančić  i  križ  na  poslu  predstavljala  manifestaciju  njezinog  vjerskog uvjerenja i da je odbijanje zdravstvenih organa da joj dozvoli da ostane na poziciji medicinske sestre sve dok nosi križ predstavljalo miješanje u njenu slobodu manifestiranja njezine vjere.
Poslodavac druge podnositeljice predstavke bio je javni organ, i Sud mora utvrditi da li je miješanje bilo nužno u demokratskom društvu u smislu ostvarivanja nekog od ciljeva navedenih u članu 9, stav 2. U ovom slučaju, neosporno je, čini se, da je ograničavanje glede nošenja nakita, uključujući i vjerske   simbole,   bili   nametnuto   zbog   zaštite   zdravlja   i   sigurnosti medicinskog   osoblja   i   pacijenata.   U   presudi   Suda   za   radne   sporove istaknuto je da uprava podnositeljice predstavke smatrala da postoji rizik da bi uznemireni pacijent mogao zgrabiti i povući lanac i time povrijediti sebe ili podnositeljicu predstavke, ili da bi privjesak križa, koji slobodno visi sa lančića,  na  primjer,  mogao  doći  u  kontakt  sa  otvorenom  ranom.  Tu  je također  dokaz  da  je  od  još  jedne  medicinske  sestre,  kršćanke,  traženo  da skine lančić i križ; dvojici sika, medicinskih radnika, rečeno je da ne mogu nositi  narukvice  ni  kirpane;  a  zabranjeno  je  i  nošenje  blago  povezanih hidžaba. Podnositeljici predstavke ponuđena je mogućnost da križ nosi kao broš prikačen na uniformu ili da stavi pod okovratnik majice koju nosi ispod tunike,  ali  ona  je  smatrala  da  to  nije  u  skladu  sa  njezinim  vjerskim uvjerenjem.
Sud smatra   da,   kao   i   u   predmetu   gospođe   Eweidae,   prilikom ostvarivanja   balansa   potrebno   je   veću   težinu   staviti   na   značaj   koji mogućnost manifestiranja vjere putem nošenja križa ima za podnositeljicu predstavke. Međutim, razlog zbog kojeg je traženo da skine križ, konkretno zbog  zdravlja  i  sigurnosti  na  odjeljenju,  bio  je  značajniji  od  onoga  u predmetu Eweida.  Štaviše,  ovo  je  područje  u  kojem  se  domaćim  vlastima mora  dozvoliti  široko  polje  slobodne  procjene.  Upravitelji  bolnice  su  u boljem položaju da odlučuju o kliničkoj sigurnosti nego sudovi, a naročito međunarodni sud kojem nisu predočeni direktni dokazi.
Iz toga proizilazi da Sud ne može zaključiti da su mjere na koje se gospođa Chaplin  žalila  bile  nesrazmjerne.  Shodno  tome,  proizilazi  da  je miješanje    u    njezinu    slobodu    manifestiranja    vjere    bilo    nužno    u demokratskom  društvu  i  da  nije  bilo  povrede  člana  9  u  odnosu  na  drugu podnositeljicu predstavke.
Štaviše, Sud  smatra  da  bi  faktori  koji  treba  izbalansirati  prilikom ocjenjivanja  srazmjernosti  mjere  prema  članu  14  u  vezi  s  članom  9  bili slični, te da nema osnove za utvrđivanje povrede člana 14 u ovom predmetu.
 c. Treća podnositeljica predstavke

Sud primjećuje da je treća podnositeljica predstavke kršćanka, koja ima ortodoksno  kršćansko  stajalište  da  je  brak  zajednica  između  jednog muškarca  i  jedne  žene  za  čitav  život.  Ona  je  smatrala  da  su  istospolne zajednice  protivne  Božijoj  volji  i  da  bi  bilo  pogrešno  da  ona  učestvuje  u kreiranju  institucije  ekvivalentne  braku  između  istospolnih  parova.  Zbog njezinog  odbijanja  da  pristane  na  imenovanje  na  poziciju  matičara  za građanska partnerstva, protiv nje je pokrenut disciplinski postupak, koji je kulminirao njezinom gubitkom posla.
Treća podnositeljica  predstavke  nije  podnijela  tužbu  isključivo temeljem   člana  9,  već  se   žalila   da   je   bila   diskriminirana   zbog  svog kršćanskog uvjerenja, suprotno članu 14 u vezi s članom 9. Sudu je jasno da je  prigovor  podnositeljice  predstavke  glede  njezinog  učešća  u  sklapanju istospolnih   građanskih   partnerstava   bilo   direktno   motivirano   njezinim vjerskim  uvjerenjem.  Sporni  događaji  potpadaju  pod  opseg  člana  9,  a primjenjiv je i član 14.
Sud smatra da je relevantan komparator u ovom predmetu matičar koji  nema  vjerskih  prigovora  glede  istospolnih  zajednica.  Slaže  se  sa tvrdnjom podnositeljice predstavke da to što su svi matičari za registraciju rođenja,   brakova   i   smrti   također  imenovani   da   rade   kao   matičari   za sklapanje  civilnih  partnerstava  imalo  naročito  štetan  uticaj  na  nju  zbog njezinih vjerskih uvjerenja. Da bi utvrdio da li je odluka lokalnih vlasti da ne  napravi  ustupak  prema  podnositeljici  predstavke  i  drugima  u  njezinoj situaciji predstavljala indirektnu diskriminaciju protivno članu 14, Sud mora ispitati da li je ta politika težila legitimnom cilju i da li je bila srazmjerna.
Apelacioni sud u ovom predmetu utvrdio je da je cilj lokalnih vlasti bio pružanje usluge, koja nije bila djelotvorna samo u smislu praktičnosti i efikasnosti, već i u skladu sa sveobuhvatnom politikom imidža “poslodavca i  javnog  organa  koji  je  u  potpunosti  posvećen  promoviranju  jednakih mogućnosti  i  koji  od  svojih  uposlenika  zahtijeva  da  svoj  posao  rade  bez diskriminiranja drugih”. Sud podsjeća da je u svojoj sudskoj praksi u vezi sa članom 14 utvrdio da razlike u postupanju na osnovu seksualne orijentacije zahtijeva  naročito  ozbiljne  razloge  kao  opravdanje  (v.  na  primjer,  Karner protiv  Austrije,  br.  40016/98,  stav 37,  ECHR  2003-IX;  Smith  i  Grady, citiran gore, stav 90;  Schalk  i  Kopf  protiv Austrije, br. 30141/04,  stav 97, ECHR  2010).  Smatrao  je,  također,  da  su  istospolni  parovi  u  relevantno sličnoj  situaciji  kao  i  heteroseksualni  parovi  kada  je  u  pitanju  njihova potreba za pravnim priznanjem i zaštitom njihovog odnosa, iako, budući da se praksa u ovom smislu još uvijek razvija diljem Evrope, strane ugovornice uživaju  široko  polje  slobodne  procjene  u  pogledu  načina  na  koji  će  to postići  u  svom  domaćem  pravnom  poretku  (Schalk  i  Kopf,  citiran  gore, stavovi 99-108). U tom kontekstu, jasno je da je cilj koji su lokalne  vlasti nastojale ostvariti bio legitiman.
Ostaje da se utvrdi da li su sredstva kojim se cilj nastojao ostvariti bila srazmjerna.  Sud  uzima  u  obzir  da  su  posljedice  po  podnositeljicu predstavke  bile  ozbiljne: s obzirom  na  jačinu njezinog vjerskog uvjerenja, smatrala   je   da   nije   imala   izbora   nego   da   se   suoči   sa   disciplinskim postupkom   radije   nego   da   pristane   raditi   kao   matičar   za   sklapanje građanskih partnerstava i, na kraju, izgubila je posao. Nadalje, ne može se reći  da  se,  kada  je  zaključivala  radni  odnos,  podnositeljica  predstavke konkretno odrekla svog prava da manifestira vjersko uvjerenje na način da odbije  učestvovati  u  sklapanju  građanskih  partnerstava,  budući  da  je  ovaj zahtjev poslodavac uveo kasnije. S druge strane, međutim, politika lokalnih vlasti  bila  je  usmjerena  na  osiguravanje  prava  drugih,  koji  su  također zaštićeni Konvencijom. Sud općenito dozvoljava domaćim vlastima široko polje  slobodne  procjene  kada  je  u  pitanju  ostvarivanje  balansa  između suprotstavljenih   prava   iz   Konvencije   (v.   na   primjer,   Evans   protiv Ujedinjenog Kraljevstva [VV], br. 6339/05, stav 77, ECHR 2007-I). U ovim okolnostima, Sud ne smatra da su lokalne vlasti, odnosno lokalne vlasti koje su, kao poslodavac, pokrenule disciplinski postupak i domaći sudovi koji su odbacili tužbu podnositeljice predstavke za diskriminaciju, prekoračile polje slobodne procjene koje im je dodijeljeno. Ne može se, prema tome, reći da je  došlo  do  povrede  člana  14  u  vezi  s  članom  9  u  odnosu  na  treću podnositeljicu predstavke.
 d. Četvrti podnositelj predstavke

Glavni prigovor   gospodina  McFarlanea  temelji  se  na  članu  9 Konvencije, premda se od također žalio i temeljem člana 14 u vezi s članom 9. Zaposlenik u  privatnoj  kompaniji,  koja  od  uposlenika  zahtijeva  da podjednako  pružaju usluge  heteroseksualnim  i  homoseksualnim  parovima, odbio  se  obavezati  da  će  pružati  usluge  psiho-seksualnog  savjetovanja istospolnim parovima, što je rezultiralo pokretanjem disciplinskog postupka protiv  njega.  Njegova  tužba  za  indirektnu  diskriminaciju,  između  ostalog, odbijena  je  pred  Sudom  za  radne  sporove  i  Apelacionim  sudom  za  radne sporove, a uskraćeno mu je i izjavljivanje žalbe pred Apelacionim sudom.
Sud prihvata  da  je  prigovor  gospodina  McFarlanea  bio  direktno motiviran  njegovim  ortodoksnim  kršćanskim  uvjerenjem  glede  braka  i seksualnih   odnosa,   i   smatra   da   je   njegovo   odbijanje   da   savjetuje homoseksualne    parove    predstavljalo    manifestiranje    njegove    vjere    i uvjerenja. Pozitivna obaveze države prema članu 9 podrazumijevala je da je država dužna osigurati njegova prava iz člana 9.
Ostaje da  se  utvrdi  da  li  je  država  ispoštovala  svoju  pozitivnu obavezu i naročito, da li je ostvaren pravičan balans između suprotstavljenih interesa (v. stav 84, gore). Kod ove procjene, Sud u obzir uzima činjenicu da je gubitak posla predstavljao strogu kaznu sa ozbiljnim posljedicama po podnositelja    predstavke.   S   druge    strane,   podnositelj   predstavke    se dobrovoljno   upisao   na   Relate-ov   post-diplomski   program   za   psiho- seksualno   savjetovanje,   svjestan   Relate-ove   politike   jednakih   prilika   i nemogućnosti   filtriranja   klijenata   po   osnovu   seksualne   orijentacije   (v. stavove 32-34, gore). Iako Sud ne smatra da su individualna odluka ulaska u radni  odnos  i  preuzimanja  odgovornosti  za  koje  je  znao  da  će  uticati  na njegovu   slobodu   manifestiranja   njegovih   vjerskih   uvjerenja   odlučujući faktori za utvrđivanje da li je došlo do miješanja u prava iz člana 9, to je ipak  pitanje  koje  treba  uzeti  u  obzir  pri  ocjeni  da  li  je  postignut  pravičan balans  (v.  stav  83,  gore).  Međutim,  prema  mišljenju  Suda,  najznačajniji faktor  koji  treba  uzeti  u  obzir  je  to  da  je  poslodavac  nastojao  osigurati provedbu svoje politike pružanja usluga bez diskriminacije. Državne vlasti su,  prema  tome,  iskoristile  svoje  široko  polje  slobodne  procjene  kada  su odlučivale  kako  ostvariti  balans  između  prava  gospodina  McFarlanea  da manifestira  svoje  vjersko uvjerenje  i  interesa  poslodavca  da  osigura  prava drugih. U ovim okolnostima, Sud ne smatra da je u ovom predmetu došlo do prekoračenja dodijeljenog polja slobodne procjene.
Konačno, Sud  ne  smatra  da  odbijanje  domaćih  sudova  da  podrže prigovore  gospodina  McFarlanea  predstavlja  povredu  člana  9,  posmatrano zasebno ili u vezi s članom 14.
III.  PRIMJENA ČLANA 41 KONVENCIJE

Član 41 Konvencije glasi:
“Kada  Sud  utvrdi  prekršaj  Konvencije  ili  Protokola  uz  nju,  a  unutrašnje  pravo visoke strane ugovornice u pitanju omogućava samo djelomičnu odštetu, Sud će, ako je to potrebno, pružiti pravično zadovoljenje oštećenoj stranci.”

 A. Šteta

Gospođa Eweida   tražila   je   naknadu   za   izgubljenu   zaradu   u ukupnom  iznosu  od  3,906.69  britanskih  funti,  plus  kamate  na  izgubljenu zaradu. Zahtijevala je također naknadu za nematerijalnu štetu u odnosu na povrijeđena  osjećanja.  Zbog  propusta  države  da  joj  osigura  adekvatan pravni lijek pred domaćim organima, duži period je trpjela diskriminaciju, zbog koje ima pravo na odštetu u iznosu do 30,000 funti na domaćoj razini.
Vlada je ustvrdila da su potraživani iznosi prekomjerni, s obzirom da je  British Airways proveo reviziju i  izmijenio svoju politiku o nošenju uniformi nedugo nakon što je gospođa Eweida podnijela prigovor, i istakla da utvrđivanje povrede predstavlja dovoljno pravično zadovoljenje.
Sud je utvrdio povredu u odnosu na gospođu Eweidau, jer domaći zakon, na  način  kako  je  primijenjen  u  njezinom  predmetu,  nije  ostvario pravičan balans između zaštite njezinog prava da manifestira svoju vjeru i prava i interesa drugih. Međutim, ne smatra da dokazi koji su mu predočeni podržavaju  tvrdnju  gospođe  Eweidae  da  je  pretrpjela  finansijske  gubitke zbog povrede. Dana 20. septembra 2006. uskraćena joj je dozvola da nosi vidljivo  istaknut  križ  na  poslu,  nakon  čega  je  odlučila  da  se  vrati  kući  i ostane  tamo,  bez  plaće,  dok  British  Airways  nije  promijenio  svoj  stav  u februaru  2007.  Dana  23.  oktobra  2006.  ponuđena  joj  je  administrativna pozicija  na  kojoj  ne  mora  nositi  uniformu,  po  istoj  plaći,  do  okončanja žalbenog  postupka;  ponuda  koju  je  ona  odlučila  odbiti.  Štaviše,  Sud  za radne sporove istakao je u svojoj presudi da su se strane u postupku složile da  je,  u  periodu  od  septembra  2006.  do  februara  2007.,  podnositeljica predstavke imala prihode koji su bili dva puta veći od gubitka njene zarade, od čega nešto u poklonima i donacijama, a nešto od zarade iz drugih izvora. U  ovim  okolnostima,  Sud  ne  smatra  da  je  tužena  država  kompenzirati gospođi  Eweidai  njenu  izgubljenu  zaradu.  Međutim,  Sud  smatra  da  joj  je povreda  njenog  prava  da  manifestira  svoje  vjersko  uvjerenje  zasigurno prouzročila  značajnu  anksioznost,  frustraciju  i  bol.  Stoga,  dosuđuje  2,000 eura na ime nematerijalne štete.
...

IZ OVIH RAZLOGA, SUD

...

Presuđuje, sa pet glasova za i dva protiv, da je došlo do povrede člana 9 Konvencije   u   odnosu   na   prvu   podnositeljicu   predstavke   i   da   nije potrebno odvojeno ispitivati njenu predstavku temeljem člana 14 u vezi sa članom 9;
Presuđuje, jednoglasno, da nije bilo povrede člana 9 zasebno ni u vezi s članom 14, u odnosu na drugu podnositeljicu predstavke;
Presuđuje, sa pet glasova za i dva protiv, da nije bilo povrede člana 14 u vezi s članom 9, u odnosu na treću podnositeljicu predstavke;
Presuđuje, jednoglasno, da nije bilo povrede člana 9 zasebno ni u vezi s članom 14, u odnosu na četvrtog podnositelja predstavke;
Presuđuje, sa  pet  glasova  za  i  dva  protiv,  da  je  tužena  država  dužna platiti  prvoj  podnositeljici  predstavke,  u  roku  od  tri  mjeseca  od  dana kada  ova  presuda  postane  konačna  u  skladu  s  članom  44,  stav  2 Konvencije 2,000 EUR (dvije hiljade eura), plus sve iznose koji bi joj se mogli zaračunati po osnovu poreza, na ime nematerijalne štete, a koji će se konvertirati u britanske funte po stopi primjenjivoj na dan isplate, a da će se, po isteku navedenog roka od tri mjeseca do isplate za period kašnjenja obračunavati fiksna kamata na pomenuti iznos po stopi koja je jednaka  najnižoj  kreditnoj  stopi  Evropske  centralne  banke,  uvećana  za tri procentna poena;
...

Odbija, jednoglasno,   ostatak   zahtjeva   podnositelja   predstavke   za pravično zadovoljenje.
Sastavljena  na  engleskom  i  francuskom  jeziku  i  otpravljena  u  pisanom obliku 15. januara 2013., u skladu sa pravilom 77, stavovi 2 i 3 Poslovnika Suda.

Lawrence Early                                                       David Thór Björgvinsson

Registrar                                                                         Predsjednik

 

U skladu sa članom 45, stav Konvencije i pravilom 74, stav 2 Poslovnika Suda,  izdvojena  mišljenja  sudija  Bratza  i  Davida  Thóra  Björgvinssona  i sudije Vučinića i De Gaetanoa nalaze se u prilogu ove presude.

DTB

TLE

Izdvojena mišljenja nisu prevedena, ali ih sadrži presuda na engleskom i/ili francuskom  jeziku,  kao  službenim  jezicima,  te  se  mogu  pročitati  u  bazi podataka o sudskoj praksi Suda, HUDOC.

 