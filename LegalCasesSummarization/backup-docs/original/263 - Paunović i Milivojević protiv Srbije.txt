Presuda je objavljena u "Službenom glasniku RS", br. 77/2016 od 14.9.2016. godine.

TREĆE ODELjENjE

PREDMET PAUNOVIĆ I MILIVOJEVIĆ protiv SRBIJE

(predstavka broj 41683/06)

PRESUDA

STRAZBUR
24. maj 2016. godine

 

Ova presuda postaće pravosnažna u okolnostima utvrđenim u članu 44. stav 2. Konvencije. Ona može biti predmet redakcijskih izmena.

U predmetu Paunović i Milivojević protiv Srbije,

Evropski sud za ljudska prava (Treće odeljenje), na zasedanju veća u sastavu:

Luis López Guerra, predsednik,

Helena Jäderblom,

Johannes Silvis,

Dmitry Dedov,

Branko Lubarda,

Pere Pastor Vilanova,

Alena Poláčková, sudije,

i Stephen Phillips, sekretar Odeljenja,

Posle većanja na zatvorenoj sednici 26. aprila 2016. godine,

Donosi sledeću presudu, koja je usvojena tog dana:

POSTUPAK

1. Predmet je formiran na osnovu predstavke (broj 41683/06) protiv Republike Srbije koju su Sudu podnela prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija") dva srpska državljanina, gospodin Goran Paunović i gospođa Ksenija Milivojević (u daljem tekstu: "podnosioci predstavke"), 5. oktobra 2006. godine.

2. Podnosioce predstavke zastupala je gospođa T. Lalić, advokat iz Beograda. Vladu Srbije (u daljem tekstu: "Vlada") zastupao je njen zastupnik u to vreme, gospodin S. Carić.

3. Podnosioci predstavke su naveli da su lišeni prava da budu članovi Narodne skupštine Republike Srbije (u daljem tekstu: "Skupština"). Oni su se pozvali na čl. 6, 9, 10, 13. i 14. Konvencije i član 3. Protokola broj 1 uz Konvenciju.

4. Predstavka je prosleđena Vladi 8. februara 2010. godine.

ČINjENICE

I. OKOLNOSTI PREDMETA

5. Podnosioci predstavke, gospodin Goran Paunović ("prvi podnosilac predstavke") i gospođa Ksenija Milivojević ("druga podnositeljka predstavke"), su srpski državljani rođeni 1965. godine i 1975. godine i trenutno žive u Novom Sadu i Beogradu.

A. Istorijat predmeta

6. Činjenice predmeta, kako su ih stranke iznele, mogu se sumirati na sledeći način.

7. Izbori za poslanike Narodne skupštine u Srbiji održavaju se po proporcionalnom sistemu zastupljenosti prema kome su kandidati za Narodnu skupštinu obuhvaćeni listama političkih stranaka ili koalicija. Birači biraju liste, bez neposrednog glasanja za pojedinačne kandidate.

8. Podnosioci predstavke su 2003. godine izabrani za narodne poslanike političke stranke zvane G17PLUS.

9. Međutim, pre izbora, od svih kandidata, uključujući i podnosioce predstavke, njihove stranke su tražile da potpišu izjave o ostavkama, bez navođenja datuma i da ih predaju stranci. Ti dokumenti su, takođe, ovlastili stranku da umesto njih imenuje druge kandidate, ukoliko to bude neophodno.

10. Nakon razlika u političkim stavovima između podnosilaca predstavke i njihove stranke, prvi podnosilac predstavke je 5. maja 2006. godine potpisao posebnu, zvanično overenu izjavu, u kojoj je izjavio da je njegova prethodna izjava o ostavci nevažeća. Prvi podnosilac predstavke je o ovoj izjavi obavestio G17PLUS i predsednika Narodne skupštine i objavio je u javnosti.

11. Druga podnositeljka predstavke je, takođe, kasnije obavestila Narodnu skupštinu, stranku i javnost da svoju prethodnu izjavu o ostavci smatra nevažećom.

12. Šef poslaničkog odbora G17PLUS u Narodnoj skupštini je 15. maja 2006. godine odredio datum na izjavama o ostavkama podnosilaca predstavke i dostavio ih predsedniku Narodne skupštine.

13. Prvi podnosilac predstavke se istog dana obratio skupštinskom Odboru za administrativna pitanja, objasnivši da ne namerava da podnese ostavku i da želi da zadrži svoje mesto u Narodnoj skupštini kao nezavisan poslanik. On je ovom odboru dostavio overenu izjavu od 5. maja 2006. godine. Odbor je, međutim, zaključio da su oba podnosioca predstavke podnela ostavku i utvrdio da njihove poslaničke mandate treba smatrati okončanim.

14. Narodna skupština je na plenarnom zasedanju 16. maja 2006. godine potvrdila tu odluku i umesto podnosilaca predstavke prihvatila druga dva kandidata koje je G17PLUS predložio za narodne poslanike.

15. Podnosioci predstavke su 25. maja 2006. godine podneli dve posebne tužbe Vrhovnom sudu i Ustavnom sudu, tražeći poništaj odluka Narodne skupštine o prestanku njihovih mandata i zameni sa drugim kandidatima.

16. Tužba podneta Vrhovnom sudu odbačena je 29. maja 2006. godine zbog procesnih razloga. Sud je naveo da sporne skupštinska odluke nisu bile "upravni akti" i da, kao takve, ne mogu biti predmet sudske kontrole.

17. Ustavni sud je 29. maja 2008. godine, takođe, odlučio protiv podnosilaca predstavke, ne razmatrajući osnovanost njihovog predmeta. On je naveo da su novi parlamentarni izbori održani u januaru 2007. godine, zbog čega je žalba podnosilaca predstavke, u suštini, postala bespredmetna. On je konstatovao da se njihova pritužba ne bi mogla smatrati ustavnom žalbom, kako je predviđao Ustav usvojen u novembru 2006. godine, budući da su predmetne skupštinske odluke donete nekoliko meseci pre usvajanja novog Ustava (vidi B.4 u daljem tekstu).

B. Relevantno domaće pravo i praksa

1. Ustav Republike Srbije iz 1990. godine (objavljen u "Službenom glasniku Republike Srbije", broj 1/90)

18. Član 2. stav 2. Ustava utvrđivao je, između ostalog, da građani ostvaruju suverenost preko svojih "slobodno izabranih predstavnika".

19. Član 42. utvrđivao je, pored ostalog, da građanin koji je navršio osamnaest godina ima pravo da bira i da bude biran u Narodnu skupštinu; da su skupštinski izbori neposredni, i da političke partije, kao i druga tela, imaju pravo da predlažu kandidate.

20. Član 76. predviđao je da narodni poslanik predstavlja građane izborne jedinice u kojoj je izabran.

21. Ustav iz 1990. godine opozvan je u novembru 2006. godine, a na snagu je stupio novi Ustav, objavljen u "Službenom glasniku RS", broj 98/06.

2. Zakon o izboru narodnih poslanika (objavljen u "Službenom glasniku RS", br. 35/00, 69/02, 57/03, 72/03, 18/04, 85/05 i 101/05)

22. Član 88. stav 1(1) propisivao je da mandat narodnom poslaniku prestaje pre isteka vremena na koje je izabran ako mu prestane članstvo u političkoj stranci ili koaliciji na čijoj izbornoj listi je izabran za poslanika. Ovu odredbu je 27. maja 2003. godine Ustavni sud Srbije proglasio neustavnom i ona je izbrisana iz ovog zakona (vidi stav 34. u daljem tekstu).

23. Član 88. stav 1(2) propisivao je da se mandat narodnom poslaniku završava pre zvaničnog prestanka mandata ukoliko narodni poslanik podnese ostavku.

24. Član 88. je izmenjen 25. maja 2011. godine tako što je dodata odredba prema kojoj se od narodnih poslanika zahteva da, u formi zvanično potvrđenog dokumenta lično ponude ostavku i da je predaju predsedniku Narodne skupštine, u roku od tri dana od datuma zvanične potvrde.

3. Poslovnik Narodne skupštine Republike Srbije (objavljen u "Službenom glasniku RS", br. 32/02, 57/03, 12/04, 29/04 i 53/05)

25. Član 230. propisuje da narodni poslanik, kada podnosi ostavku, mora to da učini u pisanoj formi i da je preda predsedniku Narodne skupštine, koji onda mora da je prosledi svim drugim narodnim poslanicima.

4. Zakon o obligacionim odnosima (objavljen u "Službenom listu SRJ", br. 29/78, 39/85, 45/89, 57/89 i 31/93)

26. Članovi 111. i 112. propisuju da se ugovor može poništiti ako ga je zaključila strana koja postupa sa ograničenom poslovnom sposobnošću ili ako je zaključen kao posledica nedostataka mane volje.

27. Članovi 199. i 200. propisuju, između ostalog, da svako ko je pretrpeo strah, fizičku bol ili duševnu patnju kao posledicu povrede prava ličnosti ima pravo, u zavisnosti od trajanja i jačine povrede, da pred parničnim sudovima traži novčanu naknadu i, dodatno, da traži druge oblike obeštećenja koji bi mogli pružiti odgovarajuće nematerijalno zadovoljenje.

28. Član 376. st. 1. i 2. propisuje da se zahtev za potraživanje na osnovu gore navedenih odredbi može podneti u roku od tri godine od datuma kada je oštećenik doznao za predmetnu štetu i za lice koje je štetu učinilo, ali da se u svakom slučaju zahtev mora podneti u roku od pet godina od kad je šteta nastala.

29. Član 377. stav 1. dalje propisuje da se, ako je šteta u pitanju prouzrokovana krivičnim delom, rok zastarelosti naknade štete može produžiti, kako bi odgovarao roku zastarelosti krivičnog gonjenja.

5. Ustav Republike Srbije iz 2006. godine (objavljen u "Službenom glasniku RS", broj 98/06)

30. Član 52. utvrđuje, pored ostalog, da svaki punoletan, poslovno sposoban državljanin ima pravo da bira i bude biran; da su izbori neposredni; i da izborno pravo uživa pravnu zaštitu u skladu sa zakonom.

31. Član 102. stav 2. utvrđuje da je "narodni poslanik slobodan da, pod uslovima određenim zakonom, neopozivo stavi svoj mandat na raspolaganje političkoj stranci na čiji predlog je izabran za narodnog poslanika".

32. Član 170. predviđa da se "ustavna žalba može izjaviti protiv pojedinačnih akata ili radnji državnih organa ili organizacija kojima su poverena javna ovlašćenja, a kojima se povređuju ili uskraćuju ljudska ili manjinska prava i slobode zajemčene Ustavom, ako su iscrpljena ili nisu predviđena druga pravna sredstva za njihovu zaštitu".

33. Novi Ustav stupio je na snagu u novembru 2006. godine.

6. Sudska praksa Ustavnog suda

34. Ustavni sud je 27. maja 2003. godine, ocenjujući ustavnost izbornog zakonodavstva in abstracto, utvrdio da mandat izabranog narodnog poslanika pripada narodnom poslaniku lično, a ne političkoj stranci na čijoj listi je izabran. U obrazloženju, sud je naglasio da nakon izbora, narodni poslanici treba prvenstveno da odgovaraju biračima koji su ih izabrali, a ne političkoj stranci. Ovo proističe iz činjenice da oni mandat dobijaju od građana, a ne od političke stranke. Činjenica da je neki narodni poslanik dao ostavku na članstvo u stranci ili ako je iz nje izbačen, ne treba da dovede do njihovog izbacivanja iz Narodne skupštine. Narodni poslanici nemaju ustavnu obavezu da daju ostavke ako ne podržavaju političke stavove svojih stranaka, čak i u slučaju kada su iz nje izbačeni (Odluka IU-197/2002).

V. Relevantna dokumenta Saveta Evrope

1. Parlamentarna skupština

35. Parlamentarna skupština Saveta Evrope (u daljem tekstu: "Skupština") usvojila je jedan broj rezolucija i preporuka u vezi sa pitanjem opoziva narodnih predstavnika od strane političkih stranaka.

36. Skupština je 25. juna 2008. godine usvojila Rezoluciju 1619 (2008) pod naslovom "Stanje demokratije u Evropi. Funkcionisanje demokratskih ustanova u Evropi i napredak u postupku skupštinskog monitoringa", koja, između ostalog, navodi:

"... ustavne i zakonodavne odredbe koje predviđaju da političke stranke mogu opozvati narodne predstavnike (takozvani "imperativni mandat") treba ukinuti u Ruskoj Federaciji, Srbiji i Ukrajini;

...

Mogućnost da političke stranke mogu opozvati narodne poslanike (takozvani "imperativni mandat") je neprihvatljiva i suprotna načelima vladavine prava i podele vlasti".

37. Skupština je 23. juna 2010. godine usvojila Rezoluciju 1747 (2010) pod naslovom "Stanje demokratije u Evropi i napredak postupka praćenja rada Skupštine", u kojoj se, između ostalog, navodi:

"... Skupština hitno poziva ... skupštine Ruske Federacije, Srbije i Ukrajine da ukinu ustavne i zakonodavne odredbe koje predviđaju mogućnost da političke stranke opozovu narodne predstavnike (takozvani "imperativni mandat") ...".

38. Skupština je 25. januara 2012. godine usvojila Rezoluciju 1858 (2012) pod naslovom "Poštovanje obaveza Srbije ", u kojoj se između ostalog navodi:

"9.4. [Skupština] čestita Srbiji na usvajanju Zakona o izmenama i dopunama Zakona o izboru narodnih poslanika za Skupštinu Republike Srbije iz 2011. godine, a u skladu sa Zajedničkim mišljenjem Evropske komisije za demokratiju kroz pravo (Venecijanska komisija) i OEBS/ODIHR, kojim je sistem raspodele mandata u skupštini usklađen sa evropskim standardima; njim su ukinuti "stranački mandati" i "blanko ostavke", kako Skupština zahteva u svojoj Rezoluciji 1661; ... Skupština konstatuje, međutim, da Ustav Srbije i dalje sadrži odredbu koja dozvoljava "imperativni mandat";

...

9.10. [Skupština] prema tome, poziva organe Srbije da:

9.10.1. iz Ustava uklone odredbe kojima se utvrđuje imperativni mandat narodnih poslanika; ... "

2. Evropska komisija za demokratiju kroz pravo (Venecijanska komisija)

39. Venecijanska komisija, savetodavno telo Saveta Evrope za ustavna pitanja, usvojila je Mišljenje na svom 70. plenarnom zasedanju (dokument CDL-AD(2007)004 od 19. marta 2007. godine), čiji relevantni deo glasi:

" ... [stav 2. člana 102. Ustava Srbije] ... navodi da je "Narodni poslanik slobodan da, pod uslovima određenim zakonom, neopozivo stavi svoj mandat na raspolaganje političkoj stranci na čiji predlog je izabran za narodnog poslanika". Izgleda da je namera ove odredbe da veže narodnog poslanika za stavove stranke po svim pitanjima. Ovo je ozbiljna povreda slobode narodnog poslanika da izrazi svoje mišljenje o osnovanosti nekog predloga ili radnje. Ona daje preteranu vlast rukovodstvu stranke."

40. Izveštaj o imperativnom mandatu i sličnim praksama koji je Savet za demokratske izbore usvojio na svom 28. zasedanju (Venecija, 14. mart 2009. godine), a Venecijanska komisija na svom 79. plenarnom zasedanju (dokument CDL-AD(2009)027 od 16. juna 2009. godine) glasi, u relevantnom delu, kako sledi:

"3.2.1. Obaveza narodnih poslanika da podnesu ostavku ako promene svoje političko opredeljenje – slučaj Srbije.

...

39. Imperativni mandati stricto sensu i opoziv su sada nepoznati u Evropi. Štaviše, postoji svega nekoliko zemalja među državama članicama Saveta Evrope koje imaju zakonodavstvo koje daje ovlašćenje političkim strankama na osnovu kog članovi izabranih tela moraju podneti ostavku, u slučaju da promene svoje političko opredeljenje. Mehanizam kontrole pojedinačnih predstavnika, predložen u slučaju Srbije i Ukrajine, ne može se izjednačiti sa "imperativnim mandatom" koji je bukvalno zabranjen u svim evropskim zemljama. Ovi mehanizmi se približavaju modelu "stranačkog mandata" koji je i dalje ili je bio karakteristika zemalja kao što su Indija ili Južna Afrika, a čiji cilj je sprečavanje promene odluke birača usled prelaska izabranih predstavnika iz stranke u stranku. Dok se u ovim zemljama smatra da je ovo saglasno sa njihovim ustavima, Venecijanska komisija dosledno tvrdi da je gubitak svojstva predstavnika zbog neslaganja sa stavovima stranke ili prelaska iz stranke u stranku, suprotan načelu slobodnog i nezavisnog mandata. Iako se razumljivo može razmišljati o cilju kojim se teži ovom vrstom mere (tj. sprečavanje "prodaje" mandata onom koji najviše plaća), osnovno ustavno načelo koje zabranjuje imperativni mandat ili bilo koji oblik političkog lišavanja predstavnika njihovih mandata, mora, kao srž evropskog demokratskog konstitucionalizma, preovladati".

PRAVO

I. U VEZI SA DRUGIM PODNOSIOCEM PREDSTAVKE (gospođa MILIVOJEVIĆ)

41. Sud konstatuje da je dopisom od 12. februara 2015. godine drugi podnosilac predstavke obavestila Sud da bi želela da povuče svoju predstavku. Relevantni deo člana 37. stav 1. Konvencije glasi:

"1. Sud u svakoj fazi postupka može odlučiti da izbriše predstavku sa liste predmeta ako se na osnovu okolnosti može zaključiti da...

(v) ... da nije više opravdano nastaviti sa ispitivanjem predstavke."

42. Sud ne nalazi posebne okolnosti u vezi sa poštovanjem ljudskih prava definisane Konvencijom i njenim protokolima koje bi od njega zahtevale da nastavi sa razmatranjem predstavke u odnosu na drugu podnositeljku predstavke. Prema tome, predstavku treba skinuti sa liste predmeta Suda, u delu koji se odnosi na ovu podnositeljku predstavke.

II. U VEZI SA PRVIM PODNOSIOCEM PREDSTAVKE (gospodin PAUNOVIĆ)

A. Navodna povreda člana 3. Protokola broj 1 uz Konvenciju

43. S pozivom na povrede čl. 9. i 10. Konvencije i člana 3. Protokola broj 1 uz Konvenciju, podnosilac predstavke se žalio na to da je nezakonito lišen prava da bude poslanik u Narodnoj skupštini Republike Srbije. Sud smatra da ovu pritužbu treba razmatrati prema članu 3. Protokola broj 1 uz Konvenciju, koji glasi:

"Visoke strane ugovornice se obavezuju da u primerenim vremenskim razmacima održavaju slobodne izbore s tajnim glasanjem, pod uslovima koji obezbeđuju slobodno izražavanje mišljenja naroda pri izboru zakonodavnih tela".

1. Dopuštenost

(a) Spojivost ratione personae

44. Vlada je tvrdila da država ne može biti odgovorna za prestanak skupštinskog mandata podnosioca predstavke, budući da je prestanak mandata posledica ugovora zaključenog između podnosioca predstavke i njegove političke stranke po privatnom pravu. Po mišljenju Vlade, odluka Narodne skupštine o prestanku mandata bila je deklarativna po prirodi i samo je utvrdila činjenice koje su proistekle iz ugovora.

45. Sud konstatuje da je mandat podnosioca predstavke prestao odlukom Narodne skupštine, a na osnovu unapred pripremljene izjave o ostavci (vidi st. 12. i 13. u gornjem tekstu). U tim okolnostima, očigledno je da je država bila ta koja ga je lišila skupštinskog mandata prihvatanjem izjave o ostavci. Prema tome, primedba Vlade s tim u vezi mora se odbiti.

(b) Iscrpenost domaćih pravnih lekova

46. Vlada je ponovila da je prestanak mandata podnosioca predstavke posledica ugovora prema privatnom pravu i iznela stav u pogledu činjenice da podnosilac predstavke nije iscrpeo sva delotvorna pravna sredstva. Posebno, podnosilac predstavke nije pokrenuo poseban parnični postupak za poništaj ugovora, prema Zakonu o obligacionim odnosima (vidi st. 26-29. u gornjem tekstu).

47. Sud konstatuje da se podnosilac predstavke žalio na to da je Narodna skupština prekinula njegov mandat i podneo je dve posebne tužbe s tim u vezi, jednu Vrhovnom sudu i jednu Ustavnom sudu, tražeći da se odluka Narodne skupštine poništi. Sudovi su presudili protiv podnosioca predstavke, ne razmatrajući osnovanost njegovog predmeta (vidi st. 15-16; takođe uporediti sa Occhetto protiv Italije (odluka), broj 14507/07, st. 4. i 48–53, 12. novembar 2013. godine).

48. Ako se vratimo na tvrdnju Vlade: čak i pod pretpostavkom da bi podnosilac predstavke uspeo da svoju "blanko ostavku" stavi van snage u parničnom postupku, Sud smatra da to ne bi bio delotvoran lek u posebnim okolnostima slučaja, budući da Vlada nije ukazala na to da li bi poništaj za posledicu imao ponovno uspostavljanje skupštinskog mandata podnosioca predstavke. Osim toga, Vlada nije navela nikakvu domaću sudsku praksu po kojoj bi tvrdnja u vezi sa čl. 111. i 112. Zakona o obligacionim odnosima bila delotvorna u predmetu kao što je predmet podnosioca predstavke (vidi st. 26-29 u gornjem tekstu). Prema tome, primedba Vlade s tim u vezi mora se odbiti.

(v) Zaključak

49. Sud konstatuje da ova pritužba nije očigledno neosnovana u smislu člana 35. stav 3 (a) Konvencije. On dalje konstatuje da nije nedopuštena po nekom drugom osnovu. Prema tome, ona se mora proglasiti dopuštenom.

2. Osnovanost

(a) Podnesci stranaka

50. Podnosilac predstavke je tvrdio da je prestanak njegovog skupštinskog mandata od strane Narodne skupštine bio nezakonit i da je doveo do neopravdanog mešanja u njegova prava prema članu 3. Protokola broj 1 uz Konvenciju.

51. Posebno, podnosilac predstavke je izneo da je njegov skupštinski mandat prestao na osnovu dopisa u kom je on navodno izrazio svoju iskrenu želju da podnese ostavku, a koju je potpisao otprilike tri godine ranije. Prema podnosiocu predstavke, njegove kasnije, suprotne izjave, uključujući i zvanično potvrđenu izjavu i izjavu datu lično pred skupštinskim Odborom za administrativna pitanja, jednostavno su ignorisana (vidi stav 12. u gornjem tekstu). Osim toga, njegovi pokušaji da pred domaćim sudovima dobije obeštećenje bili su neuspešni.

52. Podnosilac predstavke je tvrdio da je prihvatanjem njegove ostavke povređen domaći zakon, koji, po mišljenju podnosioca predstavke, jasno zahteva da narodni poslanik ostavku podnese lično predsedniku Narodne skupštine. Osim toga, kada je takva ostavka dostavljena skupštinskom Odboru, on ima dužnost da formalno utvrdi razloge ostavke narodnog poslanika. Međutim, u slučaju podnosioca predstavke to se nije dogodilo.

53. Vlada je na početku iznela da, u skladu sa praksom Suda, države ugovornice uživaju široko polje slobodne procene u izbornim pitanjima. Prema tome, elastičan pristup Suda ovom pitanju zahtevao je da se izborno zakonodavstvo proceni u svetlu političkog razvoja zemlje u pitanju, a što znači da karakteristike koje su neprihvatljive u kontekstu jednog sistema mogu biti opravdane u drugom.

54. Vlada je tvrdila da ovaj predmet treba razlikovati od predmeta Gaulieder protiv Slovačke (broj 36909/97, Izveštaj Komisije od 10. septembra 1999. godine, stav 41.) u kome je Komisija zaključila da je došlo do povrede člana 3. Protokola broj 1 u predmetu ostavke bez datuma. Vlada je tvrdila da je ovaj predmet drugačiji zato što je Ustavni sud Slovačke utvrdio da se skupštinski mandat podnosioca predstavke završio uprkos njegovoj, suprotno izraženoj volji, dok u slučaju ovog podnosioca predstavke to nije utvrđeno.

55. Vlada je pozvala Sud da uzme u obzir karakteristike skupštinskog sistema u Srbiji. Izborni sistem u Srbiji je bio sistem proporcionalnog predstavljanja, u kom je biračko telo u izbornoj jedinici glasalo za političku stranku, a ne za određenog kandidata. Glasači, prema tome, nisu imali "nikakav uticaj na to koji će kandidati biti stavljeni na listu, niti na to koji će kandidat postati poslanik u Narodnoj skupštini, pošto o tome odlučuju političke stranke". Potpisivanje ostavki unapred, a kojima su narodni poslanici "podredili svoje lične interese interesima stranke", bio je način da se osigura disciplina stranke u sistemu koji, po mišljenju Vlade, predstavlja ustavnu tradiciju u Srbiji.

56. U vezi sa zakonitošću odluke o prestanku mandata podnosioca predstavke, Vlada je iznela da je ona doneta u skladu sa domaćim zakonom. Vlada je tvrdila da overena izjava podnosioca predstavke, u kojoj je izjavio da je njegova prethodna ostavka nevažeća, nije sadržala prijemni pečat Narodne skupštine i da, stoga, nije ni pravilno predata. Kako Narodna skupština nije znala za izjavu u vreme kada je ostavka podnosioca predstavke prihvaćena, izjava se nije mogla uzeti u obzir. Stoga, na osnovu materijala koji je imala, Narodna skupština nije mogla da se bavi pitanjima da li je podnesak o ostavci predstavljao iskrenu volju podnosioca predstavke, kao ni da li ju je dostavilo ovlašćeno lice.

57. Vlada je tvrdila da je sporna odluka težila legitimnom cilju i da nije bila neproporcionalna. Sprečavanje korupcije koja proizilazi iz eventualne prodaje skupštinskih mandata i važnost neometanog funkcionisanja Narodne skupštine zahtevali su mehanizam za kontrolu pojedinačnih predstavnika, kao što je usvajanje "blanko ostavki" potpisanih unapred, i bez ikakvog navođenja datuma.

(b) Načela utvrđena praksom Suda

58. Sud podseća da se član 3. Protokola broj 1 razlikuje od drugih prava zajemčenih Konvencijom i njenim protokolima time što predviđa obavezu Visoke strane ugovornice da održi izbore koji obezbeđuju slobodno izražavanje mišljenja građana, a ne neko posebno pravo ili slobodu. Međutim, imajući u vidu pripremni rad u vezi sa članom 3. Protokola broj 1 i tumačenje odredbe u kontekstu Konvencije kao celine, Sud je utvrdio da ova odredba, takođe, podrazumeva pojedinačna prava, uključujući i pravo pojedinca da bira i da bude biran (vidi Mathieu-Mohin i Clerfayt protiv Belgije, 2. mart 1987. godine, st. 46–51, serija A broj 113, i Ždanoka protiv Letonije [VV], broj 58278/00, stav 102, ECHR 2006-IV). Štaviše, Sud smatra da ovaj član garantuje pravo pojedinca da bude poslanik, nakon što bude izabran (vidi Ganchev protiv Bugarske, broj 28858/95, odluka Komisije od 25. novembra 1996. godine, Odluke i izveštaji 87, str. 130, i Gaulieder, citirana u gornjem tekstu, stav 41.).

59. Kao što je konstatovano u Preambuli Konvencije, prava zajemčena članom 3. Protokola broj 1 su od suštinskog značaja za utvrđivanje i održavanje osnova delotvorne i sadržajne demokratije koja se rukovodi vladavinom prava. I pored toga, ova prava nisu apsolutna. Postoji prostor za "ograničenja koja se podrazumevaju", a države ugovornice moraju dobiti polje slobodne procene u ovoj sferi. Sud ponovo potvrđuje da je polje slobodne procene u ovoj oblasti široko (vidi Mathieu-Mohin i Clerfayt, citirana u gornjem tekstu, stav 52, i, skoriju presudu, Matthews protiv Ujedinjenog Kraljevstva [VV], broj 24833/94, stav 63, ECHR 1999-I; Labita protiv Italije[VV], broj 26772/95, stav 201, ECHR 2000-IV; i Podkolzina protiv Litvanije, broj 46726/99, stav 33, ECHR 2002-II). Iako je u pitanju Evropa, postoje brojni načini da se izborni sistemi organizuju i sprovode, kao i mnogo razlika, pored ostalog, u istorijskom razvoju, kulturnoj različitosti i političkom mišljenju, a koje svaka država ugovornica oblikuje u sopstvenu demokratsku viziju (vidi Hirst protiv Ujedinjenog Kraljevstva (broj 2) [VV], broj 74025/01, stav 61, ECHR 2005-IX).

60. Na Sudu je, međutim, da kao krajnja instanca utvrdi da li su zahtevi člana 3. Protokola broj 1 ispoštovani. On mora sam da se uveri da uslovi ne smanjuju prava u pitanju u onoj meri koja ugrožava njihovu suštinu i lišava ih delotvornosti; da su određeni u težnji ka legitimnom cilju; i da primenjena sredstva nisu neproporcionalna (vidi Mathieu-Mohin i Clerfayt, citirana u gornjem tekstu). Posebno, nijedan uslov koji je određen ne sme ometati slobodno izražavanje pojedinca prilikom izbora zakonodavne vlasti - drugim rečima, oni moraju odražavati, i ne smeju biti suprotni, nameri da se održi integritet i delotvornost izbornog postupka, a čiji je cilj identifikovanje volje naroda kroz univerzalno pravo glasa (vidi Hirst, citirana u gornjem tekstu, stav 62, i Yumak i Sadak protiv Turske [VV], broj 10226/03, stav 109, ECHR 2008). Od Suda se ne traži da zauzme stav o izboru izbornog ili nekog drugog sistema. Ta odluka, koja se utvrđuje istorijskim i političkim razmatranjima specifičnim za svaku zemlju, je u načelu odluka za koju sama država ima pravo da je donese (vidi Podkolzina, citirana u gornjem tekstu, stav 34.).

(v) Primena opštih načela na konkretan predmet

61. Kao što je konstatovano u gornjem tekstu, član 3. Protokola broj 1 je definisan drugačije od ostalih odredbi Konvencije i njenih protokola - u smislu obaveze Visokih strana ugovornica, a ne kao garancija za određeno pravo ili slobodu (vidi stav 58. u gornjem tekstu). Za razliku od drugih odredbi Konvencije, kao što su član 5, član 8. do 11, ili član 1. Protokola broj 1, tekst ove odredbe ne sadrži izričito pozivanje na "zakonitost" neke mere koju je država preduzela. Međutim, vladavina prava, jedno od osnovnih načela demokratskog društva, sadržana je u svim članovima Konvencije i njenih Protokola (vidi, među mnogim autoritetima, Amuur protiv Francuske, 25. jun 1996. godine, stav 50, Izveštaji o presudama i odlukama 1996-III). Ovo načelo povlači za sobom dužnost na strani države da uspostavi zakonodavni okvir i da, prema slučaju, podredi zakonodavstvo, radi obezbeđenja svojih obaveza prema Konvenciji uopšteno, a posebno prema članu 3. Protokola broj 1.

62. Pitanje koje proizilazi u konkretnom slučaju je da li je prestanak skupštinskog mandata podnosioca predstavke bio u skladu sa važećim zakonskim propisima.

63. Sud konstatuje da je u prvoj verziji Zakona o izboru narodnih poslanika, član 88. propisivao da mandat izabranog narodnog poslanika prestaje ako to lice prestane da bude član političke stranke ili koalicije sa čije liste kandidata je on ili ona izabran. Međutim, Ustavni sud Srbije je 2003. godine stavio van snage te odredbe (vidi st. 22. i 34. u gornjem tekstu). Ustavni sud je naglasio da narodni poslanici dobijaju mandat od naroda, a ne od stranke. Sud ne vidi nijedan razlog da ponudi drugačije tumačenje u ovom slučaju. S obzirom na gore navedeno, jasno je da je u vreme kada je podnosilac predstavke bio lišen svog skupštinskog mandata, domaće zakonodavstvo predviđalo da skupštinski mandat pripada narodnom poslaniku lično, a ne političkoj partiji na čijoj listi je on ili ona izabran. Dalje, a u skladu sa pravilom utvrđenim članom 230. Poslovnika Skupštine, narodni poslanik, kada nudi svoju ostavku, mora to da učini u pisanoj formi i da je preda lično predsedniku Narodne skupštine. To je, prema tome, bio zakonski i podzakonski okvir koji je država donela, a u skladu sa obavezama koje ima prema članu 3. Protokola broj 1 (vidi stav 61. u gornjem tekstu).

64. U ovom predmetu, međutim, podnosilac predstavke nije lično podneo ostavku Narodnoj skupštini, već njegova politička stranka, protivno suprotno izraženim željama podnosioca predstavke. Sud ne može da prihvati tvrdnju Vlade da Narodna skupština nije znala da podnosilac predstavke ne želi da podnese ostavku u vreme kada je doneta odluka kojom se on lišava skupštinskog mandata. Bez obzira da li je overena izjava podnosioca predstavke, u kojoj je on izjavio da je njegova prethodna ostavka nevažeća, imala prijemni pečat Narodne skupštine, između stranaka nije sporno da je podnosilac predstavke prisustvovao sednici skupštinskog Odbora za administrativne poslove na kojoj je lično podneo kopiju navedene izjave. Štaviše, iz zapisnika sa sednice, koji je Vlada dostavila Sudu, proizlazi da je podnosilac predstavke lično obavestio članove Odbora o nameri da ne podnese ostavku i da je svoju raniju ostavku smatrao nevažećom.

65. S obzirom na gore navedeno, Sud zaključuje da je prestankom mandata podnosioca predstavke povređen Zakon o izboru narodnih poslanika i Poslovnik Narodne skupštine, koji su zahtevali da narodni poslanik lično podnese ostavku, a u skladu sa njegovom iskrenom voljom i u vreme kada on ili ona ima mandat u pitanju. Prema tome, ceo proces prestanka mandata podnosioca predstavke sproveden je van važećeg zakonodavnog okvira i bio je, prema tome, nezakonit.

66. Prema tome, došlo je do povrede člana 3. Protokola broj 1 uz Konvenciju.

B. Navodna povreda člana 13. Konvencije u vezi sa članom 3. Protokola broj 1

67. Pozivajući se na član 13. Konvencije, u vezi sa članom 3. Protokola broj 1, podnosilac predstavke se žalio na to da nije imao delotvoran pravni lek kojim bi osporio povredu njegovog pasivnog biračkog prava. Član 13. Konvencije propisuje:

"Svako kome su povređena prava i slobode predviđeni u ovoj Konvenciji ima pravo na delotvoran pravni lek pred nacionalnim vlastima, bez obzira na to da li su povredu izvršila lica koja su postupala u službenom svojstvu."

68. Sud na početku konstatuje da je, u slučajevima gde je spor nakon izbora u vezi sa biračkim pravima bio predmet kontrole od strane domaćeg suda, izabrao da pritužbe razmatra isključivo prema članu 3. Protokola broj 1 uz Konvenciju (vidi Riza i drugi protiv Bugarske, br. 48555/10 i 48377/10, stav 95, 13. oktobar 2015. godine; Gahramanli i drugi protiv Azerbejdžana, broj 36503/11, stav 56, 8. oktobar 2015. godine; Kerimova protiv Azerbejdžana, broj 20799/06, st. 31–32, 30. septembar 2010. godine; i Kerimli i Alibeyli protiv Azerbejdžana, br. 18475/06 i 22444/06, st. 29–30, 10. januar 2012. godine). Međutim, u predmetima gde sporovi nakon izbora nisu bili predmet kontrole od strane domaćih sudova, Sud je posebno razmatrao pritužbu prema članu 13. (vidi Grosaru protiv Rumunije, broj 78039/01, st. 55–56, ECHR 2010).

69. Podnosilac predstavke je izneo da je on osporio odluku o prestanku mandata pred Vrhovnim sudom i Ustavnim sudom. Ovi sudovi su odbacili pritužbe podnosioca predstavke, ne razmatrajući njihovu osnovanost, a podnosilac predstavke je tvrdio da on na raspolaganju nije imao drugi delotvoran domaći pravni lek.

70. Vlada je iznela da je delotvoran domaći lek, u smislu člana 13. Konvencije, bio dostupan podnosiocu predstavke, i to u parničnom postupku prema Zakonu o obligacionim odnosima (vidi st. 26–29. u gornjem tekstu).

71. Sud konstatuje da ova pritužba nije očigledno neosnovana u smislu člana 35. stav 3 (a) Konvencije. On dalje konstatuje da ona nije nedopuštena ni po jednom drugom osnovu. Ona se, prema tome, mora proglasiti dopuštenom.

72. Sud primećuje da je Vlada već iznela argument u vezi sa delotvornošću parničnog postupka u primedbi na dopuštenost pritužbe u pogledu člana 3. Protokola broj 1. Sud smatra da ovaj argument treba odbaciti iz razloga navedenih u st. 46–48. u gornjem tekstu.

73. S obzirom na gore navedeno, Sud smatra da je, takođe, došlo i do povrede člana 13. Konvencije u vezi sa članom 3. Protokola broj 1.

V. Navodna povreda člana 6. stav 1. Konvencije

74. Podnosilac predstavke se prituživao da nije imao pravično suđenje pred Vrhovnim i Ustavnim sudom, budući da su oba suda odbila da razmatraju osnovanost njegove pritužbe. Podnosilac predstavke je izneo da je takvo postupanje predstavljalo povredu člana 6. stav 1. Konvencije.

75. Sud konstatuje da postupci koji podrazumevaju izborne sporove, uključujući i one koji za posledicu imaju uklanjanje izabranih kandidata, spadaju van okvira člana 6. Konvencije, u onoj meri u kojoj se odnose na ostvarivanje političkih prava i, prema tome, nemaju uticaja na "građanska prava i obaveze" u smislu člana 6. stav 1. Konvencije (vidi, uz odgovarajuće izmene, Pierre-Bloch protiv Francuske, 21. oktobar 1997. godine, stav 50, Izveštaji, 1997-VI, i Cheminade protiv Francuske(odluka), broj 31599/96, ECHR 1999-II).

76. Proizilazi da je ova pritužba nespojiva ratione materiae sa odredbama Konvencije i mora se odbaciti prema članu 35. st. 3 (a) i 4.

G. Navodna povreda člana 14. Konvencije

77. Konačno, podnosilac predstavke je prituživao da je bio diskriminisan na osnovu svog političkog mišljenja, a što je za posledicu imalo prestanak njegovog skupštinskog mandata. On se pozvao na član 14, koji propisuje:

"Uživanje prava i sloboda predviđenih u ovoj Konvenciji obezbeđuje se bez diskriminacije po bilo kom osnovu, kao što su pol, rasa, boja kože, jezik, veroispovest, političko ili drugo mišljenje, nacionalno ili socijalno poreklo, povezanost s nekom nacionalnom manjinom, imovina, rođenje ili drugi status."

78. Sud konstatuje da je ova pritužba povezana sa onom razmatranom u vezi sa članom 3. Protokola broj 1, i mora se, prema tome, na isti način proglasiti dopuštenom.

79. Međutim, imajući u vidu ocenu u vezi sa članom 3. Protokola broj 1, Sud smatra da nije neophodno da razmatra da li je došlo do povrede člana 14.

III. PRIMENA ČLANA 41 KONVENCIJE

80. Član 41. Konvencije propisuje:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

81. Prvi podnosilac predstavke tražio je 4.600 evra (EUR) na ime naknade materijalne štete, a što odgovara neto zaradi i doprinosima na koje bi imao pravo kao poslanik u periodu od 16. maja 2006. godine do 14. februara 2007. godine, kada se mandat svih poslanika u Narodnoj skupštini okončao zbog novih izbora. On je, takođe, tražio 100.000 evra na ime naknade nematerijalne štete, za povredu za koju je tvrdio da je pretrpeo, jer je bio sprečen da obavlja svoje dužnosti kao poslanik i zbog napada i nepravde kojoj su on i njegova porodica bili izloženi.

82. Vlada je smatrala da su traženi iznosi preterani.

83. Sud smatra da Vlada treba da isplati prvom podnosiocu predstavke ceo traženi iznos na ime naknade materijalne štete.

84. Sud smatra da utvrđivanje povrede člana 3. Protokola broj 1 predstavlja dovoljno pravično zadovoljenje na ime nematerijalne štete i shodno tome ne dosuđuje nikakav iznos u ovom delu.

B. Troškovi

85. Prvi podnosilac predstavke je, takođe, tražio 1.440 evra na ime troškova nastalih pred domaćim sudovima i 4.800 evra za troškove nastale pred Sudom.

86. Vlada je smatrala da su traženi iznosi preterani.

87. U skladu sa praksom Suda, podnosilac predstavke ima pravo na naknadu troškova samo u onoj meri u kojoj je dokazao da su oni stvarno i neophodno nastali i da su razumni u iznosu. U ovom predmetu, na osnovu dokumenata koje poseduje i gore navedenih kriterijuma, Sud smatra da je opravdano da dosudi iznos od 5.400 evra za pokriće troškova po svim osnovama.

V. Zatezna kamata

88. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

IZ TIH RAZLOGA, SUD,

1. Odlučuje, jednoglasno, da predstavku skine sa liste predmeta u delu koji se odnosi na pritužbe druge podnositeljke predstavke (gospođe Milivojević);

2. Proglašava, jednoglasno, pritužbe prvog podnosioca predstavke (gospodina Paunovića) prema čl. 13. i 14. Konvencije i članu 3. Protokola broj 1 uz Konvenciju dopuštenim, a preostali deo predstavke nedopuštenim;

3. Utvrđuje, jednoglasno, da je došlo do povrede člana 3. Protokola broj 1 uz Konvenciju u vezi sa prvim podnosiocem predstavke;

4. Utvrđuje, jednoglasno, da je došlo do povrede člana 13. Konvencije u vezi sa prvim podnosiocem predstavke;

6. Utvrđuje, jednoglasno, da nema potrebe da razmatra pritužbu prvog podnosioca predstavke prema članu 14. Konvencije;

7. Utvrđuje, glasovima šest prema jedan, da utvrđenje povrede člana 3. Protokola broj 1 uz Konvenciju predstavlja po sebi dovoljno pravično zadovoljenje u odnosu na nematerijalnu štetu koju je podnosilac predstavke pretrpeo;

8. Utvrđuje, jednoglasno,

(a) da Tužena država isplati prvom podnosiocu predstavke, u roku od tri meseca od dana kada presuda postane pravosnažna u skladu sa članom 44. stav 2. Konvencije, sledeće iznose, koji će se pretvoriti u valutu Tužene države, po kursu važećem na dan izmirenja:

(i) 4.600 evra (četiri hiljade šest stotina evra) na ime naknade materijalne štete;

(ii) 5.400 evra (pet hiljada četiri stotine evra), zajedno sa porezom koji se može naplatiti podnosiocu predstavke, na ime troškova;

(b) da po isteku gore navedena tri meseca do isplate, treba platiti običnu kamatu na gore navedene iznose po stopi koja je jednaka najnižoj kamatnoj stopi Evropske centralne banke u zakonskom periodu uz dodatak od tri procentna poena.

9. Odbija, jednoglasno, preostali deo zahteva prvog podnosioca predstavke za pravično zadovoljenje.

Sastavljeno na engleskom jeziku i dostavljeno u pisanoj formi na dan 24. maja 2016. godine, u skladu sa pravilom 77 st. 2. i 3. Poslovnika Suda.

Stephen Phillips
Sekretar

Luis López Guerra
Predsednik

U skladu sa članom 45. stav 2. Konvencije i Pravilom 74 stav 2 Poslovnika Suda, uz ovu presudu su priložena sledeća izdvojena mišljenja:

(a) Saglasno mišljenje sudije Dedov;

(b) Delimično izdvojeno mišljenje sudije Pastor Vilanova.

 

SAGLASNO MIŠLjENjE SUDIJE DEDOV

Ovaj slučaj je veoma važan za unapređenje demokratije u državama članicama, jer se odnosi na proporcionalni izborni sistem. Sud je razmatrao pritužbe prema članu 3. Protokola broj 1, i ovaj pristup se može jedino opravdati, po mom mišljenju, zbog toga što su podnosioci predstavke potpisali izjavu o ostavci pre izbora. Međutim, jedan važniji elemenat odnosi se na "političke razlike" između podnosilaca predstavke i njihove političke stranke. To podrazumeva moguće povrede čl. 9. i 10. na koje su se podnosioci predstavke takođe pozvali, ali je Sud izabrao da se ne bavi tim pritužbama.

Ovaj aspekt pokreće strukturna pitanja u vezi sa proporcionalnim izbornim sistemom. Nisam siguran da li oni koji se nalaze na listi kandidata imaju slobodan i nezavistan mandat, budući da glasači pružaju podršku opštem političkom programu stranke, a ne određenim ličnostima i njihovim pojedinačnim političkim preferencama. Prema tome, treba prepoznati određenu lojalnost koja postoji prema stranci. Istovremeno, mogućnost prestanka mandata onih narodnih poslanika koji se ne slažu sa dogovorenim pristupom (koji obično imaju glavni članovi ili osnivači stranke) sprečila bi u okviru stranke otvorenu raspravu o nacrtima zakona i parlamentarnim inicijativama. Ograničenje demokratije u skupštini, kao važnoj demokratskoj instituciji, slabi proporcionalni izborni sistem i podriva demokratiju kao celinu. Prema tome, da bi postali zaista nezavisni, ili bolje rečeno, zakoniti, kandidate za mesta u skupštini treba da izaberu članovi stranke na konferenciji, a ne mala grupa uticajnih političara.

Ovaj problem obično nastaje zbog nedostatka jasne političke platforme koju stranka predstavlja ili teškoće u odlučivanju o tome kako bi nacrt konkretnog zakona uticao na vrednosti stranke. Često se dešava (posebno u novim demokratijama) da je naziv političke stranke potpuno drugačiji od njene političke platforme ili prioriteta. Izgleda da se proporcionalni izborni sistem mora regulisati da bi se izbegli svi oni problemi i suprotnosti koji se odnose na status narodnih poslanika, a kako bi se garantovala transparentnost izbornog procesa. Najzad, želeo bih da dodam da, bez obzira koja se politička platforma koristi, svaka politička organizacija treba da poštuje osnovne slobode i demokratske vrednosti, uključujući transparentnost u odlučivanju i delotvornu javnu raspravu.

DELIMIČNO IZDVOJENO MIŠLjENjE SUDIJE PASTOR VILANOVA

(Prevod)

Potpuno se slažem sa povredom koju je Sud utvrdio u ovom predmetu. Po mom mišljenju, on je doneo veoma važnu presudu o osnovnom pitanju, naime nezavisnosti demokratski izabranih poslanika u skupštini; posebno zbog toga što se ovaj spor odnosi na utvrđivanje osnovnih sloboda garantovanih Konvencijom: postojanje "delotvorne političke demokratije" (vidi Preambulu Konvencije). Kao što je utvrđeno, uklanjanje prvog podnosioca (u daljem tekstu: "podnosilac predstavke") sa njegove pozicije bilo je nepropisno, posebno zato što je Skupština Srbije potvrdila njegovu ostavku od 15. maja 2006. godine, uprkos njegovom protivljenju. I pored propusta da se poštuje postupak utvrđen u članu 230. Poslovnika Narodne skupštine, smatram da se ne može ići ispred budućih prava. U ovom predmetu od podnosioca predstavke se zahtevalo da povuče, pre rezultata izbora iz 2003. godine, budući i neizvestan mandat. Ovo, takođe, predstavlja neprihvatljivo mešanje u nezavisnost narodnih poslanika i njihovo pravo da slobodno obavljaju svoje političke dužnosti. U tom smislu, takođe bi se moglo tvrditi da je ovo pitanje javne politike i da se takvog mandata ne može rešiti voljno.

Prelazeći preko ovih preliminarnih razmatranja, Sud je odbio, značajnom većinom, da podnosiocu predstavke dosudi bilo kakvu naknadu nematerijalne štete. Ostale sudije su zauzele stav da je utvrđivanje povrede člana 3. Protokola broj 1 uz Konvenciju dovoljno. Žao mi je, ali ja ne mogu da se složim sa ovim zaključkom.

Po mom mišljenju, samo utvrđivanje povrede ne predstavlja odgovarajuće zadovoljenje samo po sebi, u svetlu viših demokratskih vrednosti. Iz tog razloga sam glasao protiv tačke 7 radnog stava presude.

Pravično zadovoljenje prema članu 41. Konvencije mora, što je više moguće, težiti obezbeđenju restitutio in integrum (vidi Papamichalopoulos i drugi protiv Grčke (član 50), 31. oktobar 1995. godine, serija A broj 330-B), posebno u slučajevima gde povreda ima reperkusije na život povređenog koje se realno ne mogu poreći i više ne mogu ispraviti na domaćem nivou. O toj temi, Sud je u prošlosti potvrdio postojanje nematerijalne štete po raznim osnovama, kao što je neizvesnost (Guincho protiv Portugala, 10. jul 1984. godine, serija A broj 81), zabrinutost (Keegan protiv Irske, 26. maj 1994. godine, serija A broj 290), osećanja nemoći i frustracije (Papamichalopoulos i drugi, citirana u gornjem tekstu), obeshrabrenost (Iprahim Ülger protiv Turske, broj 57250/00, 29. jul 2004. godine), bol (Ališić i drugi protiv Bosne i Hercegovine, Hrvatske, Srbije, Slovenije i Bivše Jugoslovenske Republike Makedonije, broj 60642/08, 6. novembar 2012. godine) ili šteta ugledu podnosioca predstavke (Doustaly protiv Francuske, 23. april 1998. godine, Izveštaji o presudama i odlukama 1998-II). Osim tog širokog opsega primera, Veliko veće je u predmetu Vilho Eskelinen i drugi protiv Finske ([VV], broj 63235/00, ECHR 2007-II) utvrdilo da utvrđivanje povrede Konvencije ne bi bila dovoljno obeštećenje za nematerijalnu štetu koju su pretrpeli podnosioci predstavke.

Ako se vratimo na predmetni slučaj, zapažanja podnosioca predstavke od 19. jula 2010. godine otkrivaju ozbiljne posledice koje je uklanjanje sa njegove pozicije povuklo za sobom: depresiju, nesanicu i gubitak društvenog i političkog ugleda, praćenog nepovoljnom medijskom kampanjom. Tužena strana nije porekla ove posledice, koja je svoje suprotne argumente fokusirala na iznos potraživanja na ime nematerijalne štete, smatrajući ga preteranim. Ovo me je dovelo do toga da verujem da su tvrdnje podnosioca predstavke iskrene. Prema tome treba mu dosuditi određenu naknadu.