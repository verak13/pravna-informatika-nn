Evropski sud za ljudska prava

VELIKO VEĆE

SLUČAJ MARKOVIĆ I DRUGI protiv ITALIJE

(Predstavka br. 1398/03)

 PRESUDA

 STRAZBUR

14. decembar 2006. godine

Ova presuda je pravosnažna ali može biti predmet tehničkih izmena.

U slučaju Marković i drugi protiv Italije, Evropski sud za ljudska prava , na sednici Velikog veća u sastavu:

g. L. WILDHABER, predsednik,
g. C. L. ROZAKIS,
g. J. –P. COSTA,
ser Nicolas BRATZA,
g. B. M. ZUPANČIČ,
g. L. CAFLISCH,
g. I. CABRAL BARRETO,
g. K. JUNGWIERT,
g. J. HEDIGAN,
gđa M. TSATSA-NIKOLOVSKA,
g. M. UGREKHELIDZE,
g. A. KOVLER,
g. V. ZAGREBELSKY,
g. E. MYJER,
g. DAVID THOR BJORGVINSSON,
gđa D. JOČIENE,
g. J. ŠIKUTA, sudije
i g. T. L. EARLY, sekretar Odeljenja

Posle većanja bez prisustva javnosti 14. decembra 2005. godine, 9. januara i 25. oktobra 2006. godine, donosi sledeću presudu, koja je usvojena poslednjeg navedenog dana:

POSTUPAK

Postupak je pokrenut predstavkom (br. 1398/03) protiv Republike Italijekoju je podnelo Sudu po članu 34 Konvencije za zaštitu ljudskih prava i osnovnih sloboda (Konvencija), deset državljana Srbije i Crne Gore, g. Dušan Marković i g. Zoran Marković, gđa Dušica Jontić i g. Vladimir Jontić, gđa Draga Janković, gđa Mirjana Stevanović i gđa Slavica Stevanović i gđa Milena Dragojević, g. Obrad Dragojević i g. Dejan Dragojević (podnosioci predstavke), 6. decembra 2002. godine.

Podnosioci predstavke su se obratili Sudu preko gđe A. Rampelli a zastupa ih g. G. Bozzi, advokat iz Rima, i g. A. Bozzi i gđa C. Gatti, advokati iz Milana. Italijansku vladu (tužena Vlada) zastupali su njen zastupnik, g. I. M. Braguglia i ko-zastupnik, g. F. Crisafulli.

Podnosioci predstavke su se posebno žalili na povredu člana 6 Konvencije, kao i člana 1, kao posledicu odluke Kasacionog suda da domaći sudovi nisu imali nadležnost da razmatraju njihov tužbeni zahtev za naknadu štete kao posledicu vazdušnog udara NATO snaga.

Predstavka je dodeljena Prvom odelenju Suda (Pravilo 52 § 1 Poslovnika Suda). U odluci od 12. juna Odeljenje je proglasilo predstavku delimično neprihvatljivom u odnosu na pritužbe po članovima 2, 10, 13 (u onoj meri u kojoj je obuhvaćena članom 6) i 17 Konvencije i odlučilo da dostavi ostali deo predstavke tuženoj Vladi radi pisanih zapažanja. 28. aprila 2005. godine veće tog Odeljenja, u sastavu g. B. M. Zupančič, predsednik, g. J. Hedigan, g. L. Caflisch, gđa M. Tsatsa-Nikolovska, g. V. Zagrebelsky, g. E. Myjer i g. David Thor Bjorgvinsson, sudije, i g. V. Berger, sekretar Odeljenja, ustupilo je nadležnost Velikom veću, pri čemu ni jedna strana nije stavila prigovor na ovo ustupanje (član 30 Konvencije i pravilo 72 Poslovnika Suda).

Sastav Velikog veća je utvrđen prema odredbama člana 27 §§ 2 i 3 Konvencije i pravilu 24.

Prema članu 29 § 3 Konvencije i pravilu 54A § 3, Veliko veće je obavestilo strane da može odlučiti da pristupi ispitivanju merituma predmeta u isto vreme kada i pitanja prihvatljivosti.

I podnosioci predstavke i tužena Vlada su dostavili podneske. Zapažanja su takođe dobijena od vlade Ujedinjenog Kraljevstva, kojoj je Predsednik dao dozvolu da se umeša u pisani postupak (član 36 § 2 Konvencije i pravilo 44 § 2). Vlada Srbije i Crne Gore je ostvarila svoje pravo da se umeša (član 36 § 1 Konvencije i pravilo 44 § 1 (b)). Podnosioci predstavke su odgovorili na komentare strana koje su se umešale na ročištu (pravilo 44 § 5).

Rasprava je održano u prisustvu javnosti u Zgradi ljudskih prava, Strazbur, 14. decembra 2005. godine (pravilo 59 § 3).

U Sudu su se pojavili

(a) za tuženu Vladu
g. F. CRISAFULLI Ko-agent
gđa A. CIAMPI Savetnik

(b) za podnosioce predstavke
g. G. BOZZI, iz Rimske komore,
g. A. BOZZI, iz Milanske komore Savetnik,
g. D. GALLO, Savetnik;

(c) za Vladu Srbije i Crne Gore
g. S. CARIĆ Zastupnik,
gđa K. JOSIFOR
gđa I. BANOVCANIN – HEUBERGER, Savetnici.

Sud je saslušao obraćanja g. Crisafulli, gđe Ciampi, g. G. Bozzi, g. A. Bozzi i g. Carića i njihove odgovore na pitanja sudija.

ČINjENICE

I. OKOLNOSTI SLUČAJA

Deset podnosilaca predstavke su svi građani Srbije i Crne Gore, koja je u vreme predmetnih događaja bila poznata kao Savezna Republika Jugoslavija (SRJ)
Prva dva podnosioca predstavke, Dušan i Zoran Marković, rođeni su 1924. godine, odnosno 1952. godine i obratili su se Sudu u ime Dejana Markovića, preminulog sina Dušana Markovića i brata Zorana Markovića

Treći i četvrti podnosilac predstavke, Dušika i Vladimir Jontić, rođeni su 1948. godine, odnosno 1978. godine, a obratili su se Sudu u ime Slobodana Jontića, premunolog muža Dušike Jontić i oca Vladimira Jontića

Peti podnosilac predstavke, Draga Janković, rođena je 1947. godine i obraća se Sudu u ime svog preminulog supruga, Milovana Jankovića

Šesti i sedmi podnosilac predstavke, Mirjana i Slavica Stevanović, rođene su 1945. godine, odnosno 1974. godine, a obraćaju se Sudu u ime Slaviše Stevanovića, preminulog sina Mirjane Stevanović i brata Slavice Stevanović.

Osmi, deveti i deseti podnosilac predstavke, Milena, Obrad i Dejan Dragojević, rođeni su 1953. godine, 1946. godine, odnosno 1975. godine, a obraćaju se Sudu u ime Dragorada Dragojevića, preminulog sina Milene i Obrada Dragojevića i brata Dejana Dragojevića.

Podnosioci predstavke su dostavili predmetnu predstavku sa ciljem pritužbe na ishod tužbe za pretrpljenu štetu koju su podneli italijanskim sudovima u vezi sa vazdušnim napadom na SRJ.
A.    Istorijska pozadina i bombardovanje Radio televizije Srbije (RTS)

Činjenice slučaja odnose se na iste događaje kao što su oni koje je Sud razmatrao u svojoj odluci u slučaju Banković i drugi protiv Belgije i 16 drugih država ugovornica (dec) [GC] br. 52207/99, ECHR 2001-XII). Činjenice tog slučaja su bile sumirane na sledeći način:
«6. Sukob na Kosovu između snaga Srba i kosovskih Albanaca u toku 1998. godine i 1999. godine je dobro dokumentovan. Na osnovu istorijske pozadine rastućeg sukoba, zajedno sa rastućom zabrinutošću i neuspelim diplomatskim inicijativama međunarodne zajednice, Kontakt grupa od šest država (osnovana 1992. godine na Londonskoj konferenciji) se sastala i dogovorila da održi pregovore između strana u sukobu. 

7. 30. januara 1999. godine, a na osnovu odluke Severnoatlantskog saveta (SAS), Organizacija severnoatlantskog pakta (NATO) najavila je vazdušne napade na teritoriji SRJ u slučaju nepoštovanja zahteva međunarodne zajednice. Shodno tome pregovori između strana u sukobu održani su između 6. i 23. februara 1999. godine u Rambujeu i od 15. do 18. marta 1999. godine u Parizu. Rezultirajući predloženi mirovni sporazum potpisala je delegacija kosovskih Albanaca a srpska delegacija nije.

8. S obzirom da su svi napori da se pregovorima postigne političko rešenje za kosovsku krizu propali, SAS je odlučio, a 23. marta 1999. godine generalni sekretar NATO-a je najavio početak vazdušnih napada (Operacija združenih snaga) protiv SRJ. Vazdušni napadi trajali su od 24. marta do 8. juna 1999. godine....

9. Tri televizijska kanala i četiri radio stanice radile su u prostorijama RTS-a u Beogradu. Prostorije glavnog programa bile su smeštene u tri zgrade u Takovskoj ulici. Glavna kontrolna soba nalazila se na prvom spratu jedne od zgrada i u njoj je uglavnom bilo smešteno tehničko osoblje.

10. 23. aprila 1999. godine, malo posle 2.00 sata noću, jednu od zgrada RTS-a u Takovskoj ulici pogodio je projektil ispaljen iz NATO aviona. Dva od četiri sprata zgrade su srušena, a glavna kontrolna soba je uništena 

11. Te noći je u SRJ pogođeno 24 cilja, uključujući tri u Beogradu.»

Delimično rušenje zgrade RTS-a prouzrokovalo je smrt šesnaest ljudi, uključujući pet rođaka podnosilaca predstavke.
B.    Parnični postupak u Okružnom sudu u Rimu

31. maja 2000. godine prva četiri podnosioca predstavke su podigla tužbu za pretrpljenu štetu u Okružnom sudu u Rimu prema članu 2043 Italijanskog građanskog zakonika. Ostalih šest podnosilaca predstavke se prijavilo da se pridruže postupku 3. novembra 2000. godine.

Podnosioci predstavke su verovali da građanska odgovornost za smrt njihovih rođaka stoji na strani Kancelarije predsednika Italijanske vlade i Ministarstva odbrane kao i NATO komandi združenih snaga u Južnoj Evropi (AFSOUTH). Oni su tvrdili da su italijansku sudovi nadležni da sude u ovom slučaju. Posebno, na osnovu teksta člana 6 Italijanskog krivičnog zakonika, oni su izneli da nezakonit postupak koji je prouzrokovao navodnu štetu treba smatrati kao da je počinjen u Italiji u onoj meri u kojoj je vojna akcija bila organizovana na italijanskoj teritoriji i čiji je deo tu i izvršen. Oni su zasnovali ovu tvrdnju na obimu angažovanja Italije – što je podrazumevalo značajnu političku i logističku podršku – vojnoj akciji u pitanju. Posebno, Italija je, za razliku od drugih NATO članica, obezbedila vojne baze iz kojih je avion koji je bombardovao Beograd i RTS uzleteo. U prilog njihovoj tužbi oni su se takođe pozvali i na član 174 Vojnog krivičnog zakonika koji se primenjuje u ratno vreme i Londonsku konvenciju iz 1951. godine i dodatni Protokol br. 1 uz Ženevsku konvenciju.

Tuženi su tvrdili da italijanski sudovi nemaju nadležnost da sude u ovom predmetu. Postupak protiv AFSOUTH-a prekinuli su podnosioci predstavke.

Kancelarija predsednika Vlade i Ministarstvo odbrane naknadno su tražili preliminarnu odluku Kasacionog suda po pitanju sudske nadležnosti (regolamento preventivo di giurisdizione) prema članu 41 Italijanskog zakonika o parničnom postupku.

U pisanim podnescima od 16. novembra 2001. godine, pomoćnik glavnog državnog savetnika je u Kasacionom sudu tvrdio da zahtev za preliminarnu odluku treba proglasiti neprihvatljivim jer se odnosi na meritum predmeta, a ne na pitanje sudske nadležnosti. On je naveo sledeće:

„Vladini organi koji brane ovu tužbu zahtevali su preliminarnu odluku po pitanju sudske nadležnosti; oni su tvrdili da:

(a)   pošto je tužba podignuta protiv italijanske države kao specifičnog (unitarnog) subjekta međunarodnog prava za dela počinjena u ostvarivanju državne vlasti (iure imperii), ona se ne može podići u italijanskim sudovima;

(b)    Stav 5 člana VIII Londonske konvencije od 19. juna 1951. godine, koju je Italija ratifikovala zakonom br. 1335 iz 1955. godine, takođe ne predviđa osnov za tu tužbu, pošto se ona primenjuje za štetu prouzrokovanu u zemlji prijema.

Vlada je nastojala da pokaže kroz ovo pitanje sudske nadležnosti da italijanski pravni sistem ne sadrži nikakvu odredbu ili princip koji može da obezbedi osnov za navodno lično pravo (diritto soggettivo perfetto) ili da ga garantuje uopšteno.

Shodno tome, situacija je da:

(a)  Vlada tvrdi da se italijanska država ne može smatrati odgovornom za dela počinjena u ostvarivanju njenog imperium-a;

(b)  Pored toga, ona poriče da se navedena Londonska konvencija može koristiti za određivanje mesta gde su se dela koja su prouzrokovala navodnu štetu dogodila (nije slučajno da je podnosilac predstavke citirao odredbe Krivičnog zakonika koje se odnose na mesto izvršenja krivičnog dela).

Proizilazi da pitanja tako postavljena spadaju u meritum, a ne u pitanje sudske nadležnosti (videti presudu br. 903 Kasacionog suda, u punom sastavu, od 17. decembra 1999. godine).

Iz tih razloga, od Kasacionog suda, u punom sastavu, je traženo da proglasi predstavku neprihvatljivom, sa svim posledicama koje to povlači po zakonu.“

Odlukom (br. 8157) od 8. februara 2002. godine, koja je dostavljena Sekretarijatu 5. juna 2002. godine i prosleđena podnosiocima predstavke 11. juna 2002. godine, Kasacioni sud, u punom sastavu (Sezioni Unite), našao je da italijanski sudovi nemaju sudsku nadležnost. On je naveo sledeće razloge:
„2. Tužba teži da pripiše odgovornost italijanskoj državi po osnovu ratnog dejstva, posebno zbog sprovođenja neprijateljstava u vazduhu. Izbor sredstava koja će se koristiti za sprovođenje neprijateljstava je akt vlade. To su akti kroz koja se izvršavaju političke funkcije a Ustav predviđa da se one ustupaju ustavnom telu. Priroda takvih funkcija isključuje svaku tužbu na zaštićeni interes u vezi sa istima, tako da postupci kojima se one izvršavaju mogu ili ne mogu imati poseban sadržaj – videti presude suda u punom sastavu od 12. jula 1968. godine (br. 2452), 17. oktobra 1980. godine (br. 5583) i 8. januara 1993. godine (br. 124). U vezi sa aktima ovog tipa, ni jedan sud nema ovlašćenje da preispita način na koji je funkcija izvršena.

3. Dok je svrha odredbi međunarodnih sporazuma koji regulišu sprovođenje neprijateljstava – Dodatni protokol uz Ženevsku konvenciju (članovi 35.2, 48, 49, 51, 52 i 57) i Evropska konvencija o ljudskim pravima (članovi 2 i 15 § 2) – da zaštite civile u slučaju napada, to su pravila međunarodnog prava, i tako takođe regulišu odnose između država.

Ovi isti sporazumi propisuju postupak za utvrđivanje povrede i sankcija u slučaju odgovornosti (član 91 Protokola i član 41 Konvencije); oni takođe dodeljuju međunarodnim sudovima i tribunalima nadležnost da to utvrđuju.

Međutim, zakonodavstvo koje primenjuje ova pravila u italijanskoj državi ne sadrži ni jednu izričitu odredbu kojom se omogućuje oštećenim stranama da traže odštetu od države za štetu pretrpljenu kao posledicu povrede pravila međunarodnog prava.

Ideja da su se odredbe sa takvim značenjem mogle prećutno uvesti u sistem kroz primenu pravila međunarodnog prava nije u skladu sa pomenutim suprotnim principom koji smatra da zaštićeni pojedinačni interesi nisu prepreka za obavljanje funkcija političke prirode.

Zaista, da bi se omogućila odšteta koja se obezbeđuje u domaćem sistemu za pretrpljeni gubitak kao posledicu povrede zahteva „razumnog roka“ po članu 6 Konvencije o ljudskim pravima, [država] je uvela odgovarajuće zakonodavstvo (Zakon br. 89 od 24. marta 2001. godine).

4. U Londonskoj konvenciji iz 1951. godine ne može se naći pravo na preispitivanje vladine odluke koja se odnosi na sprovođenje neprijateljstava u vezi sa NATO vazdušnim operacijama protiv Savezne Republike Jugoslavije.

Činjenica da su avioni koji su korišćeni za bombardovanje Beogradske radio i televizijske stanice mogli da koriste baze koje se nalaze na italijanskoj teritoriji predstavlja samo jedan element visoko složene operacije za koju se traži preispitivanje zakonitosti i zato nije relevantna za primenu pravila utvrđenog u stavu 5 člana VIII Konvencije, koje naprotiv pretpostavlja izvršenje dela koje podleže preispitivanju.“

Odlukom Kasacionog suda okončan je, ipso jure, postupak u Okružnom sudu u Rimu.
II  RELEVANTNO DOMAĆE PRAVO I PRAKSA

Relevantne odredbe italijanskog Ustava su sledeće:
Član 10 § 1

„Italijanski pravni sistem će biti saglasan opšte priznatim pravilima međunarodnog prava.

...“

Član 24 § 1

„Svako može pokrenuti zakonski postupak radi zaštite njegovog ili njenog prava i zakonitih interesa.

“

Član 28

„Državni službenici, drugi zastupnici države i državna tela će biti direktno odgovorni, u skladu sa krivičnim, građanskim i upravnim pravom, za dela počinjena u kršenju prava. U vezi sa takvim delima, građanska odgovornost će se proširiti na državu i državna tela.

...“

Član 113

„Sudska zaštita prava i legitimnih interesa protiv dela državnih administrativnih vlasti uvek leži na redovnim i administrativnim sudovima.

Ovo se ne može izostaviti ili ograničiti na vanredna pravna sredstva ili posebne kategorije dela.

Zakon će predvideti koja sudska tela imaju ovlašćenja da stavljaju van snage dela državnih vlasti, u kojim slučajevima i sa kojim dejstvima.“

Član 31 Kraljevskog dekreta br. 1024 od 26. juna 1924. godine predviđa:
„Protiv dela ili odluka Vlade koja uključuju ostvarivanje političke vlasti ne može se uputiti ni jedna žalba Consiglio di Stato, kada zaseda u svojstvu suda.“

Član 2043 Građanskog zakonika predviđa:
„Svako nezakonito delo koje nanosi štetu drugom će učiniti izvršioca odgovornim za štetu po građanskom pravu.“

Član 41 Zakonika o parničnom postupku, koji se bavi pitanjem sudske nadležnosti, predviđa:
„Sve dok se ne odluči o meritumu postupka u prvom stepenu, svaka strana može tražiti odluku po pitanju sudske nadležnosti po članu 37 od Kasacionog suda, u punom sastavu “

Član 37 Zakonika o parničnom postupku predviđa:

„Odluka da redovan sud nema sudsku nadležnost jer se predmet odnosi na državnu vlast ili je u okviru nadležnosti posebnog suda može se doneti u bilo kom trenutku i na svakom nivou sudske nadležnosti, uključujući i odluku po službenoj dužnosti.“

Relevantne odredbe Krivičnog zakonika predviđaju:
Član 6

„Svako ko počini krivično delo na teritoriji države kazniće se u skladu sa italijanskim pravom.

Smatraće se da je krivično delo počinjeno na teritoriji države ako su radnja ili propuštanje određene radnje koje čine krivično delo kao i posledice takve radnje ili propuštanja u celini ili delimično nastale u njoj.“

Član 185

„Uspostavljanje ranijeg stanja i naknada štete.

Izvršenje krivičnog dela stvara obavezu uspostavljanja ranijeg stanja po građanskom pravu [članovi 2043 i drugi Građanskog zakonika].

Svako krivično delo koje ima za posledicu materijalnu štetu [član 2056 Građanskog zakonika] ili nematerijalnu štetu [član 2059 Građanskog zakonika] nameće obavezu izvršiocu i onima koji su odgovorni za njegove ili njene postupke po građanskom pravu [član 2047 Građanskog zakonika] da uspostavi ranije stanje.“

Član 174 Ratnog vojnog krivičnog zakonika glasi:
„Komandant vojnih snaga koji, sa ciljem nanošenja štete neprijatelju, naredi ili odobri upotrebu sredstva ili metoda ratovanja koje je zabranjeno zakonom ili međunarodnim sporazumom ili koje je u svakom slučaju suprotno vojnom kodeksu časti podleže zatvorskoj kazni od najmanje pet godina sem ako predmetno delo nije krivično delo prema posebnoj zakonskoj odredbi.

Ako delo ima za posledicu masakr, minimalni period zatvorske kazne će biti deset godina.“

U presudi od 10. jula 1992. godine (br. 124/1993), Kasacioni sud, u punom sastavu, utvrdio je pravilo da sudovi nemaju sudsku nadležnost da sude u slučajevima protiv vlasti koji se odnose na politička dela.
Sindikat je pokrenuo tužbu protiv predsednika Vlade, Ministarstva za državne poslove i Ministarstva javnog obrazovanja na osnovu toga što se Vlada nije pridržavala svojih obaveza. Kasacioni sud je primetio, inter alia, da je takav propust mogao samo da uključi političku odgovornost Vlade, ali nije mogao da stvori pravo. On je doneo odluku da sudovi nemaju sudsku nadležnost da sude nakon što je ustanovio sledeći princip:

„Zakonodavna mera je političko delo pošto je ona standardno sredstvo izvršavanja političkih i vladinih funkcija. Ponašanje vladinog organa u ovom slučaju nije, prema tome, moglo po zakonu da prouzrokuje štetu pojedincima (ni njihovim ličnim pravima ni njihovim legitimnim interesima); ona shodno tome izbegava svaku sudsku kontrolu.“

Italijanski sudovi su zapravo već razmatrali ovo pitanje u jednom broju ranijih slučajeva i doneli odluku da su, pošto su bili političke prirode, sledeći slučajevi van kontrole domaćih sudova:
(i)   odricanje od prava ostvarivanja nadležnosti prema članu VII Sporazuma iz 1951. godine između strana u Severnoatlantskom paktu u vezi sa statusom njihovih snaga (Kasacioni sud, Treće krivično odelenje, 21. mart 1962. godine, br. 1645, Kindardi i drugi, Giust. Pen. [Krivična pravda], 1963, III, 80);

(ii)  ustupanje imovine koja pripada italijanskim državljanima po Londonskoj konvenciji iz 1951. godine (Kasacioni sud, u punom sastavu, 12. juli 1968. godine, br. 2452, De Langlade protiv Državne blagajne, Rivista diritto internazionale [Pregled međunarodnog prava], 1969, 583);

(iii) dekret Ministarstva transporta kojim se obustavlja dozvola za prevoz robe u Austriju (Okružni sud u Rimu, 18. maj 1993. godine, soc. S. i Transp. GmbH protiv Ministarstva transporta, Rivista diritto internazionale privato e processuale [Pregled privatnog međunarodnog prava i postupka], 1995, 755);

(iv) odluka Ministarstva zapošljavanja kojom se imenuju predstavnici zaposlenih za delegate u Međunarodnoj organizaciji rada (Regionalni administrativni sud u Lacijumu 20. avgust 1976. godine, br. 492, CISNAL protiv Ministarstva zapošljavanja i Ministarstva spoljnih poslova, Italijnaski godišnjak međunarodnog prava, 1978-79, 184);

(v) objava rata i odredbe sporazuma koje se odnosi na naknadu ratne štete (Regionalni administrativni sud u Lacijumu I), 28. januar 1985. godine, br. 106, Pestalozza protiv Državne blagajne, Trib. Amm. Reg. [Pregled Regionalnog administrativnog suda], 1985, 381).

Kasacioni sud, u punom sastavu, je izrekao dalju presudu (br. 5044) 11. marta 2004. godine. Ona se ticala sudske nadležnosti italijanskih građanskih sudova da sude po zahtevima za naknadu štete koju je pretrpela osoba zarobljena od trane nemačke vojske 1944. godine i deportovana na rad u nemačkoj industriji. Nemačka se branila državnim imunitetom, a prvostepeni i apelacioni sudovi su smatrali da nemaju nadležnost da protiv nje donesu odluku. Kasacioni sud je sproveo veoma opširan pregled međunarodnih sporazuma o međunarodnom kriminalu, nezastarivosti, međunarodnoj odgovornosti država, imunitetu od nadležnosti raznih međunarodnih tribunala i njihove sudske prakse. Smatrajući da zahtev za imunitetom nije prošao i da su italijanski sudovi morali da donesu odluku po tužbi, on je naveo inter alia:
„...U odluci br. 8157 od 5. juna 2002. godine, ovaj sud u punom sastavu je zaista doneo odluku da dela koja je država izvršila u sprovođenju neprijateljstava ne podležu kontroli od strane sudova, pošto su to dela kojima se obavljaju

„političke“ funkcije. Priroda ovih funkcija „isključuje svaki zahtev za zaštićenim interesom u vezi sa istima, tako da može ili ne može biti specifične sadržine za dela kroz koje se one izvršavaju“. Shodno ovom principu, italijanski sudovi su smatrali da oni nemaju nadležnost da sude u predmetu protiv kancelarije predsednika italijanske Vlade i italijanskog Ministarstva odbrane radi naknade štete zbog uništenja nevojnog cilja za vreme NATO vazdušnih udara protiv Savezne Republike Jugoslavije ili za posledične civilne žrtve. Vrlo je očigledno, međutim, prvo, da ga činjenica da sud ne može da osporava način na koji se radnje vrhovnog vođe res publica sprovode, ne sprečava da utvrdi da je krivično delo počinjeno ili da postoji relevantna odgovornost po krivičnom ili građanskom pravu (članovi 90 i 96 Ustava; poglavlje 15 Ustavnog zakona br. 1 iz 1953. godine; poglavlje 30 Zakona br. 20 iz 1962. godine); drugo, na osnovu principa prilagođavanja koji je utvrđen članom 10 § 1 Ustava, „opšte priznati principi“ međunarodnog prava koji regulišu osnovne vrednosti uspostavljene slobodom i dostojanstvom čoveka i karakteristišu najozbiljnije napade na integritet ovih vrednosti kao „međunarodna krivična dela“ su „automatski“ integrisani u naš sistem i u potpunosti su podesni za upotrebu kao standardi kojima se nepravda od štete pričinjene drugima namernim ili nemarnim „delima“ može izmeriti. Očigledno je, prema tome, da principi o kojima je reč u ovoj odluci ne mogu biti uzeti u obzir u konkretnom predmetu. ...

9.1 Dodela imuniteta od sudske nadležnosti državama koje su krive za takvo nedelo je u očiglednoj suprotnosti sa gore navedenim normativnim pravilima jer predstavlja prepreku odbrani vrednosti čija zaštita, kao ove norme i principi, mora naprotiv biti smatrana esencijalnom za celu međunarodnu zajednicu, čak i do tačke opravdanja formi obaveznog odgovora u najozbiljnijim predmetima. Takođe nema sumnje da protivrečnost zakona mora biti rešena davanjem prioriteta najvišim normama vrednovanja, kao što su sudije u manjini (osam prema devet) navele u njihovom izdvojenom mišljenju koje je prključeno uz presudu Al-Adsani [Al- Adsani protiv Ujedinjenog Kraljevstva [CG], br. 25763/97, ECHR 2001-XI], isključujući u takvim slučajevima svaki zahtev države za imunitetom od sudskog postupka u stranim sudovima.“

1993. godine Italijanska vlada je odlučila da pošalje vojne ekspedicione snage u Somaliju da obave mirovne operacije. Pošto su se vojne ekspedicione snage vratile u Italiju, otkriveno je da su neki njeni pripadnici bili uključeni u mučenje somalijskih zatvorenika. Dva pripadnika ekspedicije su okrivljena i dobili su zatvorske kazne. Njima je takođe naređeno da plate naknadu civilnoj strani. Presudom br. 28154 od 7. marta 2002. godine, čiji je tekst dostavljen Sekretarijatu 10. jula 2002. godine, Parnični sud u Rimu naložio je još jednom italijanskom vojniku i Ministarstvu odbrane da izvrše naknadu za štete koje su pretrpeli rođaci civila koga je vojnik ubio nezakonito.
III  OSTALE RELEVANTNE ODREDBE

Podnosioci predstavke su se oslanjali u domaćim sudovima na dodatni Protokol br. I od 8. juna 1977. godine uz Ženevsku konvenciju od 12. avgusta 1949. godine, koja se odnosi na zaštitu žrtava međunarodnih oružanih sukoba. Protokol, koji je Italija ratifikovala zakonom br. 672 od 11. decembra 1985. godine sadrži, inter alia, sledeće odredbe:
Član 35 – Osnovna pravila

„1. U svakom oružanom sukobu pravo strana u sukobu da bira metode ili sredstva ratovanja nije neograničeno.

2. Zabranjeno je upotrebljavati oružje, projektile i materijal i metode ratovanja koji prouzrokuju suviše povrede ili nepotrebne patnje.

3. Zabranjeno je primenjivati metode ili sredstava ratovanja koja su namenjena, ili od kojih se može očekivati da će prouzrokovati opsežna, dugotrajna i ozbiljna oštećenja prirodne okoline.“

Član 48 – Osnovno pravilo

„Da bi obezbedile poštovanje i zaštitu civilnog stanovništva i civilnih objekata, strane u sukobu treba u svako doba da prave razliku između civilnog stanovništva i boraca i između civilnih objekata i vojnih objekata i da, shodno tome, usmere svoje operacije samo protiv vojnih objekata.“

Član 49 – Definicija napada i domašaj primene

1. Pod izrazom „Napadi“ podrazumevaju se akti nasilja protiv protivnika, bilo da su ofanzivni ili defanzivni.

2. Odredbe ovog protokola u pogledu napada primenjuju se na sve napade, bez obzira na kojoj se teritoriji preduzimaju, uključujući nacionalnu teritoriju koja pripada strani u sukobu, ali koja je pod kontrolom protivničke strane.

3. Odredbe ovog odeljka primenjuju se na kopneno, vazdušno ili pomorsko ratovanje koje može pogoditi civilno stanovništvo, pojedince civile ili civilne objekte na kopnu. One se dalje primenjuju na sve napade sa mora ili iz vazduha na objekte na kopnu, ali koji inače ne diraju u pravila međunarodnog prava koja se primenjuju u oružanim sukobima na moru ili u vazduhu.

4. Odredbama ovog odeljka dopunjuju se pravila o humanitarnoj zaštiti sadržana u IV Konvenciji, naročito u Delu II te Konvencije i u drugim međunarodnim sporazumima obavezuju Visoke strane ugovornice, kao i druga pravila međunarodnog prava koja se odnose na zaštitu civila ili civilnih objekata na kopnu, na moru ili u vazduhu protiv dejstava neprijatelja.“

Član 51 – Zaštita civilnog stanovništva

„1. Civilno stanovništvo i pojedini civili uživaju opštu zaštitu od opasnosti koje proističu iz vojnih operacija. Da bi se sprovela ta zaštita, poštovaće se, u svakoj prilici, sledeća dodatna pravila, pored drugih primenjivih pravila međunarodnog prava.

2. Civilno stanovništvo kao takvo, kao i pojedini civili, neće biti predmet napada. Zabranjeni su akti ili pretnje nasiljem, kojima je glavni cilj da šire teror među civilnim stanovništvom.

3. Civili će uživati zaštitu koja je predviđena u ovom odeljku ukoliko ne uzimaju direktnog učešća u neprijateljstvima, odnosno za vreme dok ne uzimaju direktnog učešća u neprijateljstvima..

4. Zabranjeni su napadi vršeni bez izbora ciljeva. Napadi bez izbora ciljeva su:

(a)    oni koji nisu usmereni na određeni vojni objekt;

(b)    napadi pri kojima se primenjuje metod ili koristi sredstvo borbe koji ne mogu biti upravljeni na određeni vojni objekt; ili

(c)    napadi prilikom kojih se primenjuje metod ili koristi sredstvo borbe čiji se dejstvo ne može ograničiti onako kako je to predviđeno ovim Protokolom;

te, prema tome, u svakom takvom slučaju, napadi su takve prirode da pogađaju vojne objekte i civile i civilne objekte bez razlikovanja.

5. Između ostalih, sledeće vrste napada smatraju se da su zivršene bez izbora ciljeva:

(a)   napad bombardovanjem bilo kojom metodom ili sredstvima kojima se niz jasno određenih i različitih vojnih objekata u nekom gradu, selu, ili u drugoj zoni koja sadrži sličnu koncentraciju civila i civilnih obejakata tretira  kao jedan vojni objekt; i

(b)   napad od kojeg se može očekivati da će izazvati usputne gubitke civilnih života, povrede civila, štete na civilnim objektima, ili kombinaciju ovih dejstava, koja bi bila nesrazmerno velika u odnosu na konkretnu i neposrednu vojnu prednost koja se predviđa.

6. Napadi protiv civilnog stanovništva ili civila represalijama zabranjeni su.

7. Prisustvo ili pokreti civilnog stanovništva ili pojedinih civila neće se koristiti da se izvesne tačke ili područja učine imunim od vojnih operacija, naročito ne kao pokušaj da se zaštite vojni objekti od napada ili da se štite, favorizuju ili otežaju vojne operacije. Strane u sukobu neće usmeriti kretanja civilnog stanovništva ili pojedinih civila da bi pokušale da zaštite vojne objekte od napada ili da štite vojne operacije.

8. Nijedna povreda ovih zabrana ne oslobađa strane u sukobu od njihovih pravnih obaveza u pogledu civilnog stanovništva i civila, uključujući obavezu preduzimanja mera predostrožnosti predviđenih u članu 57.“

Član 52 – Opšta zaštita civilnih objekata

„1. Civilni objekti ne smeju biti predmet napada ili represalija. Civilni objekti su svi objekti koji nisu vojni objekti definisani u stavu 2.

2. Napadi treba strogo da se ograniče na vojne objekte. Što se tiče objekata, vojni objekti su ograničeni na one koji po svojoj prirodi, lokaciji, nameni ili korišćenju efikasno doprinose vojnoj akciji, i čije potpuno ili delimično uništenje, zauzimanje ili neutralizacija, u uslovima koji vladaju u to vreme pružaju određenu vojnu prednost.

3. U slučaju da postoji sumnja da li se neki objekt, koji je normalno namenjen za civilne svrhe, kao što su hram, kuća ili druga prebivališta ili škola, koristi tako da daje efikasno doprinos vojnoj akciji, smatraće se ne koristi na taj način.“

Član 57 – Predostrožnosti u napadu

„1. U sprovođenju vojnih operacija, mora se stalno voditi računa o tome da se poštede civilno stanovništvo, civili i civilni objekti.

2. U vezi s napadima, moraju se preduzeti sledeće mere:

(a)    oni koji planiraju ili odlučuju o napadu dužni su:

(i)    da preduzmu sve što je moguće da provere da objekti koje će napasti nisu ni civili ni civilni objekti, i da nisu obuhvaćeni posebnom zaštitom, već da su vojni objekti u smislu stava 2. člana 52. i da odredbama ovog protokola nije zabranjeno napadati ih;

(ii)      da preduzmu sve moguće mere predostrožnosti pri izboru sredstava i metoda napada da bi se izbegli, i u svakom slučaju sveli na minimum, slučajni gubici života civila, povreda civila i oštećenje civilnih objekata;

(iii)     suzdržavati se od odluke da se krene u bilo koji napad od koga se može očekivati da će prouzrokovati slučajne gubitke života civila, povrede civila, oštećenje civilnih objekata, ili kombinaciju toga, koji bi bili nesrazmerno veliki u odnosu na predviđenu konkretnu i direktnu vojnu prednost;

(b)    napad treba da bude anuliran ili prekinut ako postane jasno da cilj nije vojni ili da je obuhvaćen posebnom zaštitom, ili da se može očekivati da će prouzrokovati slučajne gubitke života civila, povrede civila, oštećenja civilnih objekata, ili kombinaciju toga, koji bi bili nesrazmerno veliki u odnosu na predviđenu konkretnu i direktnu vojnu prednost;

(c)    davanje unapred efikasnog upozorenja o napadu koji može ugroziti civilno stanovništvo, osim ako okolnosti to ne dopuštaju.

3. Kada je moguć izbor između nekoliko vojnih objekata, pri čemu će se dobiti slična vojna prednost, orabraće se onaj objekt kod koga se očekuje da će napad prouzrokovati najmanju opasnost po živote civila i oštećenje civilnih objekata.

4. U vođenju vojnih operacija na moru ili u vazduhu, svaka strana u sukobu mora, u skladu sa svojim pravima i dužnostima po pravilima međunarodnog prava koja su primenjuju u oružanom sukobu, preduzeti sve razumne mere predostrožnosti da bi se izbegli gubici života civila i oštećenje civilnih objekata.

5. Nijedna odredba ovog člana ne može se protumačiti tako da odobrava bilo kakav napad na civilno stanovništvo, civile ili civilne objekte.

Član 91 – Odgovornost

„Strana u sukobu koja povredi odredbe Konvencija ili ovog protokola biće, u zavisnosti od slučaja, obavezna da plati obeštećenje. Ona će biti odgovorna za sva dela koja učine lica koja se nalaze u redovima njenih oružanih snaga.“

Podnosioci predstavke su se takođe oslonili pred domaćim sudovima na stav 5 člana VIII Londonske konvencije od 19. juna 1951. godine između strana Severnoatlantskog pakta koji se odnosi na  status njihovih snaga1, koju je Italija ratifikovala zakonom br. 1335 iz 1955. godine.
Član I definiše određene uslove na sledeći način:

„...

(d)    „zemlja odašiljanja“ znači Ugovornu stranu kojoj snage pripadaju;

(e) „zemlja prijema“ znači Ugovornu stranu na čijoj se teritoriji nalaze vojne snage ili civilna komponenta, bilo da su tamo stacionirane ili su u tranzitu;...“

Član VIII predviđa, inter alia:

5. Odštetni zahtevi (sem ugovornih zahteva i onih na koje se primenjuju stavovi 6 ili 7 ovog člana) koji proizilaze iz postupaka ili propusta pripadnika snaga ili civilne komponente učinjenih u izvršavanju službene dužnosti, ili zbog nekog drugog postupka, propusta ili događaja za koji je snaga ili civilna komponenta pravno odgovorna, a koji izaziva štetu na teritoriji zemlje prijema trećim stranama, sem ugovornih strana, rešiće zemlja prijema u skladu sa sledećim odredbama:

(a)  Odštetni zahtevi će se podnositi, razmatrati i rešavati ili će se o njima presuđivati saglasno zakonima i propisima zemlje prijema u odnosu na odštetne zahteve koji proističu iz aktivnosti njenih sopstvenih oružanih snaga.

(b)  Zemlja prijema može rešiti bilo koje takve odštetne zahteve, a isplata iznosa koji je dogovoren ili određen presuđenjem izvršiće zemlja prijema u njenoj valuti.

(c)  Takva isplata, bilo da je izvršena saglasno poravnanju ili presuđenju nadležnog tribunala zemlje prijema, ili pravosnažnom presuđenju tog tribunala kojim se odbija isplata, biće obavezujuća i konačna za Ugovorne strane.

(d)  Svaki odštetni zahtev koji isplati zemlja prijema biće saopšten odnosnim zemljama odašiljanja zajedno sa svim pojedinostima i predloženom raspodelom troškova u skladu sa pod-stavovima e. (i), (ii) i (iii) u daljem tekstu. U slučaju da nema odgovora u roku od dva meseca, predložena raspodela troškova će se smatrati prihvaćenom.

(e)  Troškovi nastali u zadovoljenju odštetnih zahteva shodno prethodnim pod-stavovima i stavu 2 ovog člana će biti raspodeljeni između ugovornih strana, na sledeći način:

(i)   Kada je odgovorna samo zemlja odašiljanja, dodeljeni ili dosuđeni iznos će se raspodeliti u proporciji od 25 procenata, kojim će se zadužiti zemlja prijema i 75 procenata, kojim će se zadužiti zemlja odašiljanja.

(ii)   Kada je za štetu odgovorno više država, dodeljeni ili dosuđeni iznos će biti jednako raspodeljen između njih: međutim, ako zemlja prijema nije jedna od odgovornih država, njen doprinos će biti polovina doprinosa svake zemlje odašiljanja.

(iii)   Gde su štetu izazvale oružane službe ugovornih strana a nije moguće da se ona pripiše posebno jednoj ili više ovih oružanih službi, dodeljeni ili dosuđeni iznos će biti podjednako raspoređen između ugovornih strana u pitanju: međutim, ako zemlja prijema nije jedna od država čije su oružane službe prouzrokovale štetu, njen doprinos će biti polovina doprinosa svake zemlje odašiljanja.

(iv)   Polugodišnje, izjava o sumama koje je platila zemlja prijema u toku tog polugodišnjeg perioda u vezi sa svakim predmetom za koji je prihvaćena predložena raspodela na bazi procenta, poslaće se zemljama odašiljanja u pitanju, zajedno sa zahtevom za povraćaj. Takav povraćaj izvršiće se u što kraćem roku, u valuti zemlje prijema.

(f)  U slučajevima gde bi primena odredbi pod-stavova b. i e. ovog stava prouzrokovala jednoj ugovornoj strani ozbiljne nevolje, ona može tražiti od Severnoatlantskog saveta da obezbedi rešenje drugačije prirode.

(g)  Pripadnik snaga ili civilna komponenta neće biti predmet postupka radi primene neke presude protiv njega u zemlji prijema u stvari   koja    proističe    iz    vršenja    njegovih    službenih dužnosti.

(h)  Sem u meri u kojoj se pod-stav e. ovog stava primenjuje na odštetne zahteve pokrivene stavom 2 ovog člana, odredbe ovog stava se neće primenjivati ni na jedan odštetni zahtev koji proističe iz ili u vezi sa navigacijom ili kretanjem broda ili utovarom, prevozom, ili istovarom tovara, sem odštetnih zahteva zbog smrti ili lične povrede na koje se stav 4 ovog člana ne primenjuje.

6. Odštetni zahtevi protiv pripadnika snaga ili civilne komponente koji proističu iz protivpravnih postupaka ili propusta u zemlji prijema koji nisu napravljeni u vršenju službene dužnosti rešavaće se na sledeći način:

(a) Organi zemlje prijema razmotriće odštetni zahtev i utvrditi naknadu potražiocu po principu pravičnosti i poštenja, uzimajući u obzir sve okolnosti predmeta, uključujući ponašanje pogođenog lica, i pripremiće o tome izveštaj.

(b)  Izveštaj će se dostaviti organima zemlje odašiljanja, koji će onda bez odlaganja odlučiti da li će ponuditi ex gratia isplatu, i ako je to slučaj, u kom iznosu.

(c)  Ako se da ponuda za plaćanje ex gratia, i ako je potražilac prihvati radi potpunog zadovoljenja njegovog zahteva, organi zemlje odašiljanja će sami izvršiti plaćanje i obavestiti organe zemlje prijema o svojoj odluci i o plaćenom iznosu.

(d)  Ništa što je sadržano u ovom stavu neće uticati na sudsku nadležnost sudova zemlje prijema da postupi po tužbi protiv pripadnika snaga ili civilne komponente sem ako i sve dok se ne izvrši plaćanje radi potpunog zadovoljenja odštetnog zahteva.

7. Odštetni zahtevi koji proističu iz neovlašćene upotrebe bilo kog vozila oružanih službi zemlje odašiljanja će se razmatrati u skladu sa stavom 6 ovog člana, sem u onoj meri u kojoj je snaga ili civilna komponenta zakonski odgovorna.

8. Ako dođe do spora po pitanju da li je štetna radnja ili propust od strane pripadnika snaga ili civilne komponente učinjena u vršenju službene dužnosti ili po pitanju da li je upotreba bilo kog vozila oružanih službi zemlje odašiljanja bila neovlašćena, ovo pitanje će se dostaviti arbitru koji je imenovan u skladu sa stavom 2 b. ovog člana, čija će odluka po ovom pitanju biti konačna i zaključna.

9. Zemlja odašiljanja neće tražiti imunitet od nadležnosti sudova zemlje prijema za pripadnike snaga ili civilnu komponentu u odnosu na građansku nadležnost sudova zemlje prijema sem u meri kako je predviđeno stavom 5 g. ovog člana.

10. Organi zemlje odašiljanja i zemlje prijema će sarađivati u pribavljanju dokaza za pošteno Suđenje i rešavanje odštetnih zahteva koji se tiču zainteresovanih strana  “

PRAVO

I.   PRIHVATLjIVOST PREDSTAVKE

A.  Prigovor na propust da se iscrpe domaća pravna sredstva

Tužena Vlada je istakla da tokom šest meseci posle presude Kasacionog suda, koji se bavio pitanjem sudske nadležnosti samo u vezi sa italijanskom državom, ne u vezi sa NATO-om ili AFSOUTH- om, podnosioci predstavke nisu nastavili sa postupkom protiv NATO-a. Prema njenom navodu, u ovome se ogleda nedostatak zainteresovanosti na strani podnosilaca predstavke i predstavlja, mada indirektno, propust da se iscrpe domaća pravna sredstva koja su im bila raspoloživa prema italijanskom pravu. Tužena Vlada je na usmenoj raspravi dodala da je odštetni zahtev podnosilaca predstavke bio zasnovan na odredbama na koje se, iako su relevantne za pokretanje krivičnog postupka, ne može validno osloniti pred građanskim sudovima, a istakla je i da podnosioci predstavke nisu bili u stanju da daju ni jedan primer slučaja u kome je odštetni zahtev kao njihov uspešno odbranjen.

Podnosioci predstavke su rekli da su oni podneli poseban i solidaran zahtev za naknadu štete od italijanske države i NATO-a. Međutim, pošto je NATO tražio imunitet u odnosu na njegov glavni štab, oni su povukli svoj zahtev uz njegovu saglasnost. Postupak protiv NATO-a je prema tome konačno okončan. Ovo, međutim, nije ugrozilo tužbu protiv italijanske države. Podnosioci predstavke su istakli da je tvrdnja tužene Vlade nelogična time što od podnosilaca predstavke traži da nastave sa postupkom pred domaćim sudovima kada, prema sopstvenoj praksi tužene Vlade, oni nemaju pravo koje bi tamo mogli punopravno isticati.

Sud ističe da u slučaju Banković i drugi protiv Belgije i 16 drugih država ugovornica ((dec.) [GC], br. 52207/99, ECHR 2001-XII), koji se zasniva na istim činjenicama kao i ova predstavka, sem što u tom predmetu podnosioci predstavke nisu podigli tužbu u italijanskim sudovima, italijanska država je tvrdila da je reč o propustu da se iscrpe domaća pravna sredstva i zapravo citirala slučaj Marković kao dokaz postojanja pravnog sredstva. Podnosioci predstavke u predmetnom slučaju su upotrebili pravno sredstvo i nastavili postupak koji, po njihovom mišljenju, ima najveći izgled da uspe koliko može pošto je NATO zahtevao imunitet od sudske nadležnosti nacionalnih sudova.

Za Vladu koja ističe neiscrpljenost obavezujuće je da uveri Sud da sredstvo nije efikasno u teoriji i u praksi u relevantnom trenutku, drugim rečima, da je bilo dostupno, da je mogla da se obezbedi nadoknadu u vezi sa tužbama podnosilaca predstavke i da je ponudila razumne mogućnosti za uspeh (Sejdović protiv Italije [GC], br. 56581/00, § 46, ECHR 2006...). Tužena Vlada nije obezbedila ni jedan konkretan primer građanske tužbe koja je uspešno podneta protiv NATO-a. Sud, prema tome, ne nalazi njihov argument ubedljivim da bi obnova postupka protiv NATO-a ponudila veće izglede za uspeh nego postupak protiv italijanske države.

U ovakvim okolnostima, predstavka se ne može odbiti zbog propusta da se iscrpe domaća pravna sredstva u smislu člana 35 § 1 Konvencije.
B.   Da li podnosioci predstavke potpadaju pod „nadležnost“tužene države u smislu člana 1 Konvencije

1. Navodi tužene Vlade

Tužena Vlada je iznela da je predstavka neprihvatljiva jer nije u skladu sa odredbama Konvencije. U vezi sa članom 6, ona je pozvala Sud da usvoji pravne razloge koje je primenio u slučaju Banković i drugi kada je objavio da su tužbe koje se tiču osnovnih prava zagarantovanih Konvencijom neprihvatljive ratione loci.

Pozivanje na član 1 po pitanjima koja je Sud postavio stranama i veza koja je bez sumnje postojala sa članom 6, ukazali su da je Sud smatrao relevantnim pitanje da li je pravo pristupa sudovima radi utvrđivanja prava po Konvenciji nasuprot uobičajenom građanskom pravu postojalo u predmetnom slučaju. Lice koje ne potpada pod nacionalnu nadležnost nema prava pristupa pravnom sredstvu koje bi njemu ili njoj omogućilo da traži odštetu za gubitak od organe države u pitanju. Ako jedna država nema odgovornost za dela počinjena van njene teritorije, ona se teško može kritikovati za odbijanje da prihvati predstavku kojom se pritužuje na posledice takvih dela. Tužena Vlada je zato izjavila da, iako su – za razliku od podnosilaca predstavke u slučaju Banković u drugi – podnosioci predstavke u predmetnom slučaju su sebe podveli pod delokrug državne nadležnosti podnošenjem zahteva za odštetu za svoje gubitke njenim organima, njihova predstavka, kao i ona u slučaju Banković, mora da se razmatra kao celina a sve pritužbe, uključujući i one po članu 6, proglase neprihvatljivim.

Tužena Vlada je dalje istakla da analiza sistema donošenja odluka u NATO-u nije otkrila da bilo kakvo učešće Italije u izboru raznih meta kao i da su sve vojne akcije izvedene u skladu sa pravilima međunarodnog humanitarnog prava. U tim okolnostima, bilo je veoma teško utvrditi neku zajedničku odgovornost na strani Italije. Shodno tome, nije bilo veze nadležnosti između podnosilaca predstavke i italijanske države.
Prema navodima tužene Vlade, bilo bi apsurdno smatrati da je postojala obaveza da se zaštiti odgovarajuće proceduralno pravo u slučaju u kome nije nastala nikakva obaveza da se zaštiti materijalno pravo, drugim rečima, da se omogući sredstvo isticanja tog istog materijalnog prava u nacionalnim sudovima.

Tužena Vlada je takođe iznela iste prigovore kao u slučaju Banković i drugi u vezi sa pojedinačnom odgovornošću država za dela počinjena od strane međunarodne organizacije čiji su one članovi, primećujući da bi bilo nelogično smatrati državu – koja nije odgovorna za dela međunarodnih organizacija čiji je član – odgovornom po Konvenciji za nepreduzimanje domaćih mera u cilju ispravljanja posledica ovih dela. Ona je iznela da predstavku treba zbog toga proglasiti neprihvatljivom jer nije saglasna ratione materiae odredbama Konvencije.

2.  Navodi podnosilaca predstavke

Podnosioci predstavke su se pozvali na primedbu tužene Vlade u slučaju Banković i drugi zbog propusta da se iscrpe domaća pravna sredstva. Oni su izjavili da se to svodi na priznanje, bar što se tiče domaćeg pravnog poretka, da su u okviru nadležnosti nacionalnih sudova. Oni su dodali da pomoćnik glavnog državnog savetnika Kasacionog suda deli to mišljenje pošto je, u pisanom podnesku, tvrdio da argument odbrane o nedostatku nadležnosti istaknut od strane Kancelarije predsednika Vlade treba odbiti.

Podnosioci su dalje rekli da u slučaju Banković i drugi

nije bilo prethodnog upućivanja na nacionalne sudove. Oni su tvrdili da je razlika dovoljna da pokaže da su oni neosporno potpadaju pod sudsku nadležnost tužene Države u smislu člana 1 Konvencije i da shodno tome uživaju zaštitu po Konvenciji.
Prema njihovim navodima, odluka Kasacionog suda je bila nespojiva sa članom 1 Konvencije time što je isključivala svaku praktičnu primenu odredbi Konvencije u domaćem pravu.

3. Navodi strana koje su se umešale

(a)   Vlada Srbije i Crne Gore

Vlada Srbije i Crne Gore je iznela da tužba prema članu 6 Konvencije nije nekompatibilna ratione loci odredbama Konvencije. Ona je primetila su dela počinjena ili na teritoriji Srbije i Crne Gore ili na teritoriji Italije, a da su posledice nastale isključivo u Srbiji i Crnoj Gori. Prema njenim navodima, prvi momenat koji je Sud morao da razmotri je da je avion koji je bombardovao zgradu RTS-a poleteo iz Italije, dok je odluka da se izvrši napad doneta u saradnji sa glavnim štabom NATO-a u Briselu. Predmetna dela su takođe uključivala svu fizičku i logističku pripremu operacije, koja je imala za posledicu smrt šesnaestoro ljudi. U to vreme, Italija i druge države članice NATO-a imale su totalnu kontrolu nad upotrebom oružja u vazdušnom prostoru Srbije i Crne Gore, ali je na kraju Italija bila ta koja je imala mogućnost da iz vazduha bombarduje zgradu RTS-a. Ovi faktori su jasno pokazali vezu između događaja u pitanju i Italije, mada su posledice nastale samo u Srbiji. U navodima Vlade Srbije i Crne Gore, predmetni slučaj je bio dovoljno različit od slučaja Banković i drugi (citiran u gornjem tekstu) da se garantuje drugačiji zaključak i to takav koji će izbeći uskraćivanje pravde. Iz gore navedenog Vlada je zaključila, da delo na koje se u ovom predmetu pritužuje nije isključivo eksteritorijalno.
(b)  Vlada Ujedinjenog Kraljevstva

Britanska vlada je primetila da je u slučaju Banković i drugi Sud odlučio jednoglasno da se sve odredbe Konvencije moraju tumačiti u svetlu člana 1 Konvencije, koji definiše obim njihove primene. Dejstvo člana 1, kako je Sud odlučio u slučaju Banković i u svojoj ranijoj odluci u predmetnom slučaju (videti stav 4 u gornjem tekstu), je bilo da prava i slobode zagarantovane Konvencijom nisu primenjivi na slučaj kao što je napad – izvršen u toku oružanog sukoba – na zgradu van teritorije države ugovornice u pitanju, jer lica pogođena tim napadom nisu u okviru nadležnosti država ugovornica u pitanju.

Pošto je utvrđeno da se Konvencija nije mogla primeniti, sledi da oni koji tuže u vezi sa tim slučajem nisu posedovali prava po Konvenciji. Shodno tome, ne može se postaviti pitanje dužnosti na strani država ugovornica po Konvenciji da obezbede da se ispravi povreda takvih prava u nacionalnim sudovima.

Prema tome, bilo je potpuno logično što je Veliko veće u slučaju Banković i drugi trebalo da nađe da je odštetni zahtev neprihvatljiv u odnosu na član 13 nakon što je utvrdilo da predstavka ne potpada pod članove 2 i 10. Pozivajući se na slučaj Z i drugi protiv Ujedinjenog Kraljevstva ([GC], br. 29392/95, § 103, ECHR 2001-V), Britanska vlada je iznela da u onoj meri u kojoj član 6, nasuprot članu 13, ima jasnu ulogu u pogledu primene prava po drugim odredbama Konvencije, odgovor mora biti isti kao po tom članu.

Što je pojedinačni podnosilac predstavke naknadno ušao na teritoriju države ugovornice i nastojao da tamo pokrene postupak ništa ne menja. Dok je takvo lice moglo doći pod nadležnost te države ugovornice kad je on ili ona ušao na njenu teritoriju, ta činjenica nije mogla dati Konvenciji retroaktivnu primenu na prošli događaj na koji Konvencija tada nije bila primenjiva. To ne menja ni činjenica da, u vreme slučaja, to lice nije potpadalo pod nadležnost i da shodno tome država nije imala dužnost po članu 1 da im garantuje prava i slobode utvrđene Konvencijom. Ni član 13 ni član 6, nisu zahtevali od države ugovornice da obezbedi pravni lek za povredu drugih odredbi Konvencije ako te druge odredbe nisu primenjive na događaj u pitanju zbog njihovog obima primene po članu 1.

4. Procena Suda

Podsetićemo se da je u slučaju Banković i drugi, Sud naveo: „Što se tiče „uobičajenog značenja“ relevantnog izraza u članu 1 Konvencije, Sud zadovoljava da je, sa tačke gledišta javnog međunarodnog prava, nadležnost jedne države prvenstveno teritorijalna. Dok međunarodno pravo ne isključuje da država primenjuje nadležnost eksteritorijalno, predložene osnove takve nadležnosti (uključujući državljanstvo, zastavu, diplomatske i konzularne odnose, uticaj, zaštitu, pasivnu ličnost i univerzalnost) su, kao opšte pravilo, definisane i ograničene suverenim teritorijalnim pravima drugih odnosnih država“.
On nije utvrdio nikakvu „vezu nadležnosti“ u svrhe člana 1 Konvencije između žrtava dela za koje se tuži i tuženih država i smatrao je da predmetna tužba ne uključuje odgovornost potonjih po Konvenciji. U svetlu tog nalaza, smatrao je da je nepotrebno da se razmatraju preostala pitanja prihvatljivosti koja su strane postavile.

Što se tiče ostalih tužbi koje su podnosioci predstavke u konkretnom slučaju naveli u svojoj predstavci (videti stav 4 u gornjem tekstu), Sud ih je proglasio neprihvatljivim na osnovu toga što specifične okolnosti slučaja, posebno činjenica da su podnosioci predstavke tražili pravni lek u italijanskim sudovima, ne jemče odstupanje od sudske prakse iz slučaja Banković.

Međutim, što se tiče pritužbe po članu 6, a u vezi sa članom 1 Konvencije, Sud ističe da je u slučaju Banković tužena Vlada naglasila da je moguće da se postupak pokrene u italijanskim domaćim sudovima, implicirajući na taj način da se postojanje veze nadležnosti ne može isključiti za buduće tužbe podnete po drugom osnovu. Podnosioci predstavke su zapravo već započeli postupak pred domaćim sudovima.

Sud ne deli mišljenje Italijanske i Britanske vlade da naknadno pokretanje postupka na nacionalnom nivou ne stvara ni jednu obavezu na strani države prema licu koje pokreće postupak. Sve zavisi od prava koja se mogu tražiti prema zakonu države u pitanju. Ako domaće pravo priznaje pravo da se podigne tužba i ako je pravo koje se traži ono koje prima facie poseduje karakteristike potrebne po članu 6 Konvencije, Sud ne vidi razlog zašto takvi domaći postupci ne bi trebalo da budu podvrgnuti istom nivou verifikacije kao i svaki drugi postupak pokrenut na nacionalnom nivou.

Iako eksteritorijalna priroda događaja, koji su navodno bili u osnovi tužbe može imati uticaja na primenjivost člana 6 i konačni ishod postupka, ona ni u kom slučaju ne može uticati na nadležnost ratione loci i ratione personae država u pitanju. Ako je parnični postupak pokrenut u domaćim sudovima, po članu 1 Konvencije država je obavezna da obezbedi da se u ovim postupcima poštuju prava zaštićena članom 6. Sud smatra da pošto neko lice podigne građansku tužbu u sudovima ili tribunalima jedne države, nesporno postoji, bez prejudiciranja ishoda postupka, „veza nadležnosti“ u svrhe člana 1.
 Sud primećuje da su podnosioci predstavke u konkretnom slučaju podneli tužbu u italijanskim građanskim sudovima. Shodno tome, on konstatuje da je postojala „veza nadležnosti“ između njih i italijanske države.

 U ovim okolnostima, preliminarni prigovori Vlada zasnovanih na nedostatku veze nadležnosti se moraju odbiti.

C. Da li je član 6 bio primenjiv na postupak

1. Navodii tužene Vlade

Tužena Vlada je navela da se članovi 6 i 13 ne primenjuju na političke akte. Oslanjajući se na presudu u slučaju Z i drugi protiv Ujedinjenog Kraljevstva (citirana u gornjem tekstu), ona je navela da se koncept političkog akta ne može smatrati „proceduralnom smetnjom“ za pravo domaćih sudova da utvrde materijalno pravo, već ograničenje tog prava.

Ona je navela da u konkretnom slučaju nema građanskog prava za koje se može reći, bar na argumentovanoj osnovi, da se priznaje po domaćem pravu.

Za ovo su postojala tri razloga: prvo, nije postojalo nikakvo pravo na naknadu štete prouzrokovane navodno nezakonitim vođenjem rata, ni po pravilima međunarodnog prava primenjivog u konkretnom slučaju niti po italijanskom domaćem pravu; drugo, osporavano delo se pripisivalo NATO-u, a ne italijanskoj državi; treće i poslednje, pravo koje su podnosioci predstavke nastojali da ostvare nije priznato po domaćem pravu jer doktrina političkih akata isključuje svaku in limine tužbu protiv države.
2. Navodi podnosilaca predstavke

Podnosioci predstavke su istakli da je sud trebalo da utvrdi pitanje da li je njihova tužba dobro ili loše utemeljena prema domaćem pravnom sistemu. Međutim, odluka Kasacionog suda ih je sprečila u ostvarivanju prava priznatog članom 2043 Građanskog zakonika pred italijanskim sudovima. Šta više, ona je u suprotnosti sa postojećom praksom suda i kasnijim odlukama. Prema izjavi podnosilaca predstavke, presuda Kasacionog suda br. 5044 od 11. marta 2004. godine (videti stav 25 u gornjem tekstu) pokazala je, prvo, da se imunitet od nadležnosti nikada ne proteže na krivično pravo tako da građanska odgovornost za krivična dela ne može, prema tome, da se ikada izuzme i, drugo, da su pravila međunarodnog porekla, koja štite osnovna ljudska prava, sastavni deo italijanskog sistema i da se prema tome na njima može zasnovati zahtev za naknadu u vezi sa štetom koja je prouzrokovana krivičnim delima ili nemarom. Sledi da svako ko navodi povredu prava zagarantovanog takvim pravilima uvek ima pravo na zaštitu sudova.

Podnosioci predstavke su dodali da je ponašanje tužene Vlade bilo dvosmisleno najblaže rečeno: u slučaju Banković i drugi ona se branila propustom da domaća pravna sredstva nisu iscrpljena i pozivala se na postupke samih podnosilaca predstavke kod domaćih sudova koji su tada bili u toku kod Kasacionog suda. Međutim, tužena Vlada je sada tvrdila da podnosioci predstavke nemaju pravo koje bi mogli isticati pred nacionalnim sudovima, iako se čini da je imala suprotan stav dok su postupci bili još u toku. Podnosioci predstavke su tvrdili da je stoga za njih bilo opravdano da smatraju da posedovali u najmanju ruku diskutabilno pravo kada su započeli postupak u domaćim sudovima, pošto je čak tužena Vlada bila dovoljno uverena da oni nisu mogli ništa drugo već da se oslanjaju na takav argument u međunarodnom postupku.

3. Navodi strana koje su se umešale

(a) Vlada Srbije i Crne Gore

Vlada Srbije i Crne Gore je istakla da je nakon događaja u pitanju Srbija pristupila Konvenciji i da njenim građanima mora biti dozvoljeno da ostvare svoja prava ne samo u sudovima svoje države već i u sudovima drugih država strana po Konvenciji u svim slučajevima gde za isto postoji osnova u zakonu.
(b) Vlada Ujedinjenog Kraljevstva

Britanska vlada je tvrdila da član 6 § 1 ne transformiše tela za primenu Konvencije u žalbeni tribunal koji bi utvrđivao žalbe iz nacionalnih sudova u pogledu sadržaja prava primenjivog u ovim sudovima, bez obzira da li je to pravo u potpunosti nacionalno u izvoru ili je izvedeno iz javnog međunarodnog prava. Prema njenim navodima, opšta pravila odgovornosti koja oslobađaju državu od odgovornosti iz razloga javne politike uopšte ne spadaju pod član 6 § 1.
4. Procena Suda

Sud smatra da je prigovor da je predstavka nekompatibilna ratione materiae odredbama Konvencije veoma tesno povezan sa suštinom tužbe podnosilaca predstavke po članu 6 Konvencije. Zato on smatra odgovarajućim da se ovaj prigovor spoji sa meritumom (videti, među mnogim drugim autoritetima, presudu Airey protiv Irske od 9. oktobra 1979. godine, serija A br. 32, § 19, i Ferrazzini protiv Italije [GC], br. 44759/98, § 18, ECHR 2001-VII).

Sud, dalje, ističe da predstavka postavlja činjenična i pravna pitanja koja zahtevaju ispitivanje merituma. On shodno tome zaključuje da predstavka nije očigledno neosnovana. Pošto je takođe utvrdio da ne postoji nikakva druga prepreka za njenu prihvatljivost, on proglašava ostatak predstavke prihvatljivim (Vo protiv Francuske [GC], br. 53924/00, § 45, ECHR 2004-VIII). U skladu sa njegovom odlukom da se primeni član 29 § 3 Konvencije (videti stav 6 u gornjem tekstu), Sud će odmah razmotriti meritum tužbe podnosilaca predstavke (Kleun i drugi protiv Holandije [GC], br. 39343/98, 39651/98, 43147/98 i 46664/99, § 162, ECHR 2003-VI).

II NAVODNA POVREDA ČLANA 6 § 1 KONVENCIJE, A U VEZI SA ČLANOM 1

Oslanjajući se na član 6 Konvencije, a u vezi sa članom 1, podnosioci predstavke su se žalili na odluku Kasacionog suda da italijanski sudovi nemaju nadležnost.
Relevantni delovi člana 6 glase kako sledi:

„Svako, tokom odlučivanja o njegovim građanskim pravima i obavezama ..., ima pravo na pravičnu ...raspravu... pred (a) ... tribunalom...“

Član 1 predviđa:

„Visoke strane ugovornice jemče svakome u svojoj nadležnosti prava i slobode određene u Delu I (ove) Konvencije.“

A. Navodi strana

1. Navodi podnosilaca predstavke

Podnosioci predstavke su istakli da je, u svojim pisanim podnescima, pomoćnik glavnog državnog savetnika Kasacionog suda izjavio da se pitanja koja su pokrenuta tiču merituma slučaja, a ne pitanja nadležnosti. Dalje, prema domaćem pravu građanska tužba za naknadu štete prouzrokovane krivičnim delom stoji bez obzira da li se krivično delo razmatra van krivičnog suđenja ili je počinilac okrivljen od strane krivičnog suda. Shodno tome, oni su tvrdili da su imali potpuno pravo da traže odštetu za štetu koje su pretrpeli a da se pri tome od njih ne traži da prvo pokrenu krivični postupak radi utvrđivanja pojedinačne krivične odgovornosti, što je potpuno nezavisan oblik tužbe.

Prema njihovim navodima, njihova tužba u Okružnom sudu u Rimu zadovoljila je sve uslove koji su potrebni po članu 6 Konvencije da bi je kvalifikovali kao zahtev za utvrđivanje građanskog prava. Pošto su oni podneli redovnu tužbu za odštetu za nematerijalnu štetu prouzrokovanu nezakonitim delom, ne može biti sumnje da su oni istakli pravo zaštićeno domaćim pravom za koje su sudovi imali punu nadležnost da o njemu odlučuju, da je tuženi imao prebivalište u Italiji. Šta više, čak i da je ovo pitanje razmatrano sa teritorijalne perspektive, drugim rečima pozivanjem na locus commissi delicti, član 6 Italijanskog krivičnog zakonika dozvoljavao je da se postupak pokrene čak i ako je samo deo osporavanog akta počinjen na italijanskoj teritoriji. Bombardovanje nije moglo da se izvrši bez saglasnosti italijanskih političkih vlasti i vojnih objekata koji su stavljeni na raspolaganje NATO-u od strane Italije, pošto su napadi obavljeni sa italijanske teritorije. Nadalje, član 185 Italijanskog krivičnog zakonika zahtevao je da naknada za krivična dela bude izvršena u skladu sa građanskim pravom. Sledilo je da je priroda prava koju su podnosioci predstavke nastojali da ostvare zaista bila građansko pravnog karaktera i da je samo zbog toga što je taj zaključak bio neizbežan, Kasacioni sud bio primoran da presudi da italijanski sudovi nemaju nadležnost, na taj način zaobilazeći zaključke pomoćnika glavnog državnog savetnika.

Podnosioci predstavke su ostali pri tome da je sudska praksa Kasacionog suda i pre i posle presude u konkretnom slučaju pokazala da se može smatrati da nacionalni sud nema nadležnost po italijanskom pravu samo ako nema pravila ili principa u domaćem pravnom poretku koji teoretski mogu da štite lično pravo koje se nastojalo ostvariti (videti presude Kasacionog suda, u punom sastavu, br. 3316 od 31. maja 1985. godine i 5740 od 24. oktobra 1988. godine). U slučaju podnosilaca predstavke, međutim, Kasacioni sud je jedino bio u mogućnosti da izrekne presudu u korist tužene Vlade i da tako odbije pristup podnosilaca predstavke sudu nepoštujući odredbe domaćeg i međunarodnog prava na kojima su podnosioci predstavke zasnovali svoj zahtev za naknadu štete prouzrokovane aktima italijanskog državnog organa koja su uključivala ne samo bombardovanje zgrade RTS-a, već i sve pripremne radnje izvršene u Italiji uz dozvolu i pomoć italijanskih vlasti (videti član 2043 Građanskog zakonika, član 6 Krivičnog zakonika i član 174 Ratnog krivičnog vojnog zakonika). Njegova odluka je lišila Evropsku konvenciju o ljudskim pravima svakog uticaja na domaće pravo i bila u suprotnosti sa sudskom praksom Suda koja zahteva od država strana po Konvenciji da obezbede efikasno poštovanje prava zaštićenih Konvencijom. Dalje, Kasacioni sud je okarakterisao postupak države koji je u izvoru tužbenog zahteva kao „akt Vlade“. Iz ovog je izveo zaključak da akt u pitanju ne potpada pod kontrolu sudova i produžio je sa tvrdnjom da ovaj princip ima prednost nad Evropskom konvencijom o ljudskim pravima, pa podnosioci predstavke nisu mogli da se na nju oslone kako bi obezbedili pravo pristupa sudovima.

Prema navodima podnosilaca predstavke, takvo stanovište je poreklo primat Konvencije, primat koji je takođe priznat u domaćem pravu u članu 117 Ustava, koji predviđa: „Zakonodavna vlast se od strane države i regija vrši u saglasnosti sa Ustavom i vezama koje proističu iz organizacije zajednice i drugih međunarodnih obaveza“. Nadalje, bombardovanje centrale RTS-a se ne može klasifikovati u domaćem pravu kao akt Vlade koji može da isključi sudsku reviziju. Po italijanskom pravu, akt Vlade je isključivao nadležnost administrativnih sudova, i to samo administrativnih sudova, jer su jedino oni uzeli akta Vlade u direktno razmatranje u svojim odlukama ili su imali ovlašćenje da ih ponište. Mada je član 31 Kraljevskog dekreta br. 1054 od 26. juna 1924. godine uveo u sistem ograničenje sudske revizije, to nije uticalo na lična prava, kao što je pravo na naknadu štete, koje se moglo isticati u redovnim sudovima. U svakom slučaju, čak i kad bi se moglo reći da ograničenje nadležnosti i dalje postoji u italijanskom sistemu nakon stupanja Ustava na snagu, ono bi se moglo odnositi jedino na akt vlade kojim je odlučeno o italijanskom učešću u vojnim operacijama u bivšoj SRJ, a ne na svaki izolovani akt ili vojnu operaciju kao što je operacija koja je u izvoru ovog slučaja. U realnosti, misija bombardovanje te vrste ne bi se mogla okarakterisati kao akt Vlade koji ne podleže kontroli sudova. U sličnom slučaju, odlučeno je da nadležnost italijanskih sudova da sude u slučaju koji se odnosi na krivična dela koja su počinili italijanski vojnici za vreme međunarodne vojne misije u Somaliji nije isključena. Stoga, prema navodima podnosilaca predstavke, ni domaće pravo niti Konvencija nisu opravdavali isključenje prava pristupa sudovima radi ostvarivanja prava na naknadu štete prouzrokovane postupcima državnog organa, čak i kada su ti postupci proizašli iz političke odluke. Bilo je potrebno napraviti razliku između merituma tužbenog zahteva pred sudovima i pitanja nadležnosti. Što se tiče opšteg pitanja efekata Konvencije u domaćem pravu, podnosioci predstavke su veoma nastojali da istaknu težinu nekih izjava koje je Kasacioni sud naveo u svojoj presudi koja poriče svaku nadležnost italijanskih sudova. Oni su primetili da je presuda suprotna odlukama samog Kasacionog suda u ranijim slučajevima (videti, inter alia, presude Polo Castro (1988), Mediano (1993), Galeotti (1998) i da bi mogla, da je potvrđena, imati ozbiljne posledice koje prevazilaze njihov slučaj, u pogledu uloge Kasacionog suda u punom sastavu kao najvišeg sudskog organa. Oni su dodali, međutim, da je Kasacioni sud kasnije napustio liniju koju je zauzeo u slučaju Marković, tako dalje ističući nepravdu koju su pretrpeli.

2. Navodi tužene Vlade

Tužena Vlada je izjavila da član 6 nije primenjiv. Prvi razlog za ovo je bio da pravo koje traže podnosioci predstavke nije ono za koje se može validno reći da je priznato u domaćem pravu.

Ona je primetila da su se podnosioci predstavke oslanjali na član 2043 Krivičnog zakonika, član 6 i 185 Krivičnog zakonika i član 174 Ratnog vojnog krivičnog zakonika. Što se tiče člana 2043, odgovornost države za štetu može biti uključena samo namernim ili nemarnim postupcima koji se mogu pripisati državi prema raznim odredbama domaćeg prava. Međutim, odredbe na koje su se oslonili nisu omogućavale nikakvo pravo na odštetu za gubitke prouzrokovane navodno nezakonitim ratnim dejstvom.

Efekat člana 6 Krivičnog zakonika bio je da utvrdi i odredi obim teritorijalne nadležnosti države u krivičnim predmetima. U  navodima tužene Vlade, Italija nije mogla biti optužena za kršenje prava pristupa sudu samo zato što njeno domaće pravo predviđa veći pristup sudu nego prava drugih država, time što član 6.2 Krivičnog zakonika dozvoljava pravno sredstvo koje omogućava da se podnose zahtevi za naknadu štete koja je posledica dela počinjenih u inostranstvu. Što se tiče kombinovane primene člana 174 Ratnog vojnog krivičnog zakonika i člana 185 Krivičnog zakonika, ona je omogućavala odgovornost države za dela koja su počinili pripadnici njenih oružanih snaga.

Sve odredbe na koje su se podnosioci predstavke oslonili ticale su se izvršenja pojedinačnog krivičnog dela pri čemu se njihova tužba u postupku pozivala na štetu koju su nanele NATO vazdušne snage za koju se ne može reći da je uključivala pojedinačnu krivičnu odgovornost pripadnika italijanskih oružanih snaga. Tužena Vlada je uzgred primetila da je sudska praksa koju su citirali podnosioci predstavke u potpunosti irelevantna pošto se tiče ili slučajeva koji se odnose na pojedinačnu odgovornost jednog pripadnika oružanih snaga ili slučajeva u kojima građanska odgovornost države nije bila utvrđena.

Takođe se ne može naći nijedan pravni osnov za pravo na odštetu za koje su podnosioci predstavke tvrdili da se nalazi u pravilima međunarodnog običajnog prava koja se primenjuju. U domaćim sudovima, podnosioci predstavke su se pozivali na članove 35, 48, 51 i 91 Protokola br. I uz Ženevsku konvenciju od 12. avgusta 1949. godine. Ove odredbe ograničile su pravo strana u sukobu da biraju metode ili sredstva kojima će voditi rat čineći nezakonitim da se operacije usmeravaju protiv nevojnih ciljeva. Namera je bila da se stvore prava i obaveze isključivo na međudržavnom nivou i da se ne prenose prava na pojedince, čak i u slučajvima koji sadrže obavezu da se plati naknada. Ove odredbe nisu omogućile nijedno lično pravo da se dobije odšteta za štetu pretrpljenu u ratu u sudovima odgovorne države, ili da se državama ugovornicama nametne obaveza da promene svoje domaće pravo kako bi predvidele takvo pravo.

Mada možda poželjno, nikakvo pravo na naknadu štete koja je posledica navodno nezakonitog vođenja rata trenutno ne postoji po italijanskom pravu, a Italija nije bila međunarodno obavezna da uvede takvo pravo u svoj domaći pravni sistem. Postizanje suprotnog zaključka bi povuklo za sobom da se član 6 tumači na takav način kao da se stvara materijalno pravo za koje nema osnova u pravu države u pitanju. Član 6, međutim, nije kreirao prava. Dalje, zaključiti da je član 6 Konvencije omogućio pravo pristupa sudu radi podizanja tužbe protiv države za nezakonita dela čak i u slučajevima gde je kršenje građanskog prava bilo posledica dela međunarodne politike, uključujući operacije za postizanje i očuvanje mira, bi potkopalo napore koji se čine radi ohrabrenja vlada da sarađuju u međunarodnim operacijama te vrste.

Pošto je sporno delo bilo eksteritorijalno i pošto ga je počinila međunarodna organizacija čiji je Italija član, bilo bi izuzetno teško utvrditi bilo kakvu zajedničku odgovornost na strani Italije. Mogućnosti uspešnog pokretanja postupka u Italiji radi osporavanja zakonitosti akcija NATO snaga na Kosovu bile su nejasne i slabe. Zaista, podnosioci predstavke nisu dostavili nijedan jedini primer slučaja u kome je takav zakon bio uspešan. Pozivajući se na presudu u slučaju Princ Hans-Adam II od Lihtenštajna protiv Nemačke ([GC], br. 42527/98, ECHR 2001-VIII), tužena Vlada je, stoga, navela da nije moguće tvrditi da postoji dovoljna veza između ishoda postupka i priznavanja prava isticanih od strane podnosilaca predstavke.

Najzad, spor nije takve vrste da bi se mogao izneti pred sudove. Kasacioni sud je utvrdio da je fundamentalno pitanje koje leži u osnovi tužbe podnosilaca predstavke da li je sporno delo nezakonito i da li uključuje odgovornost italijanske države. Odlukom da je to „politički akt“ koji je izbegao kontrolu sudova, Kasacioni sud nije postavio granicu prava pristupa sudu već je definisao obim materijalnog prava koje su isticali podnosioci predstavke. Prema navodima tužene Vlade, doktrina političkog akta nije stvorila proceduralnu zabranu koja je odstranila ili ograničila pravo da se tužbe upute sudovima, ona je isključila tužbu protiv države in limine.

Što se tiče merituma tužbe, i u slučaju da Sud konstatuje da je član 6 Konvencije primenjiv uprkos gore navedenim argumentima, tužena Vlada je izjavila da nije bilo povrede te odredbe i da je ograničenje prava pristupu sudu podnosiocima predstavke u skladu i sa vladavinom prava i sa principom podele vlasti i proporcionalno legitimnom cilju kome se teži.

Po njihovom mišljenju, nedostatak nadležnosti nacionalnih sudova nije imao za posledicu povredu prava pristupa sudu zagarantovanog članom 6 Konvencije. Ovo pravo nije neograničeno: njega može regulisati država i država uživa slobodu da vrši procenu u vezi sa istim. U Italiji ni država, ni Vlada, ni državni organi ne uživaju neki opšti oblik imuniteta od sudske nadležnosti. Odluka Kasacionog suda u konkretnom slučaju da italijanski sudovi nemaju nadležnost ne predstavlja ograničenje koje se primenjuje na zahteve za naknadu za gubitke od države per se. Ona se odnosi samo na veoma usku kategoriju akata kojima se ostvaruje „državni autoritet“ na najvišem nivou. To su „politički“ akti, koji se tiču države kao jedinice u odnosu na koju se sudstvo ne može smatrati „trećom stranom“. Zakonodavstvo je tipičan primer „akta Vlade“ koji može prouzrokovati štetu pojedincima. Ipak, Sud je već naveo da Konvencija ne ide tako daleko da zahteva od država da obezbede mehanizam za osporavanje zakonodavstva.

Ostali akti kojima se ostvaruje „državni autoritet“ na najvišem nivou su: akti međunarodne politike i preko njih vođenje rata. Pravilo da su akti kojima se izvršavaju osnovne političke odluke jedne države legitimno isključeni iz okvira sudske nadležnosti proisteklo je iz principa podele vlasti i potrebe da se izbegne umešanost sudstvo - koje po definiciji nema demokratsku legitimnost – u zadatku identifikacije ciljeva koji služe opštem interesu ili u izboru sredstava koja se koriste za postizanje takvih ciljeva. Sve u svemu, sudstvo nije moglo biti umešano, čak ni posle događaja u cilju odlučivanja o nacionalnoj politici.

Prema navodima tužene Vlade, ograničenje pristupa sudovima ima, dakle, legitiman cilj kada osporavani akt ima politički cilj. Što se tiče pravila koje zahteva proporcionalnost između sredstava koja se koriste i cilja kome se teži, tužena Vlada je istakla da izuzimanje iz nadležnosti ne krši samu suštinu prava pojedinca na pristup sudu, jer ono ne sprečava pristup čitavom nizu građanskih tužbi niti prenosi imunitet na veliku grupu ljudi, već važi samo za ograničenu i veoma strogo definisanu kategoriju građanskih tužbi protiv države. Nije bilo ni sumnje da se cilj kome se teži doktrinom političkog akta može postići samo isključenjem nadležnosti sudova. Iz svih ovih razloga nije bilo povrede člana 6 Konvencije.

B. Navodi strana koje su se umešale

1. Vlada Srbije i Crne Gore

Vlada Srbije i Crne Gore je primetila da je princip koji zahteva naknadu štete osnovni pojam koji datira još iz vremena principa neminem laedere rimskog prava koji je priznat kao opšti princip u međunarodnim ugovorima civilizovanih naroda. Ona je rekla da je ovaj princip primenjen od strane suda u slučaju Osman protiv Ujedinjenog Kraljevstva (presuda od 28. oktobra 1998. godine, Izveštaj o presudama i odlukama 1998-VIII) kada je sud doneo odluku da je država – koja je sama sebi dodelila imunitet na osnovu javne politike u jednoj tužbi za štetu – morala da obezbedi druga sredstva da omogući odštetu žrtvama štete pretrpljene kao posledice dela ili propusta te države.

Vlada Srbije i Crne Gore je dodala da osnovno objašnjenje za član 6 Konvencije treba naći u principu vladavine prava proklamovanog u članu 3 Statuta Saveta Evrope. Ona je rekla da će biti teško predvideti primenu tog principa bez pristupa sudu i pozvala se na presudu Faued protiv Ujedinjenog Kraljevstva (21. septembar 1994. godine, serija A br. 294-B – str. 49-50, §65), u kojoj je Sud naveo: „[N]e bi bilo u skladu sa principom vladavine prava u demokratskom društvu ili sa osnovnim principom člana 6 §1 – naime da građanske tužbe moraju biti takve da mogu da se dostave sudiji na presuđenje – ako bi, na primer, država mogla, bez ograničenja ili kontrole od strane organa za primenu Konvencije, odstraniti iz nadležnosti sudova čitav niz građanskih tužbi ili preneti imunitete od građanske odgovornosti na velike grupe ili kategorije lica“.

Na kraju, ona je objasnila da u Srbiji i Crnoj Gori ni parnični ni ustavni sudovi ne mogu odbiti da odlučuju o nekom pitanju uz obrazloženje da se ono tiče nekog akta Vlade. Jedini problem koji bi mogao da iskrsne jeste da li postoje pravila po domaćem pravu koja bi omogućila da se akti u pitanju preispitaju. Usvajanje doktrine akta Vlade bi značajno ograničilo cilj kome se teži u primeni prava, što se tiče i pristupa i efikasnosti pravnih sredstava kao što su ona zagarantovana Konvencijom. Po samoj svojoj prirodi , takva doktrina bi opravdala akte koji se odnose na primenu spoljne politike koja se izuzima od kontrole na osnovu „državnih razloga“, što bi imalo za rezultat da zaštita ljudskih prava postane nemoguća. U navodima Vlade Srbije i Crne Gore doktrina vladavine prava treba da preovlada nad razlozima države.

2. Vlada Ujedinjenog Kraljevstva

Britanska vlada je navela da pravilo nacionalnog prava da pojedinac nema pravo na naknadu ili njegov zaključak da država ne snosi odgovornost za dela izvršena od strane države u vođenju spoljne politike ne povređuje član 6 § 1.

Ona je primetila da je to pravilo uobičajeno i u zakonima zemalja članica Saveta Evrope i drugde, mada ga različiti pravni sistemi formulišu na različite načine (na primer, kao pravilo da odluke u vođenju spoljne politike nisu pravno osnovane ili da se opšte pravilo koje se odnosi na obavezu ne proteže na štetu prouzrokovanu vođenjem rata ili drugim akcijama koje država preduzima u svojim međunarodnim odnosima).

Kako god da je formulisano, to pravilo je bilo ograničenje obima materijalnog prava države u pitanju a ne ograničenje prava pristupa sudovima radi primene tog prava. Prema navodima Britanske vlade, suštinska pozicija je bila vrlo slična onoj u Z i drugi protiv Ujedinjenog Kraljevstva (citirano u gornjem tekstu). Kao i ograničavajuće pravilo engleskog prava koje je bilo u pitanju u Z i drugi, pravilo nacionalnog prava da država ne odgovara za naknadu gubitaka pojedincima koje su pretrpeli na račun državnih odluka u vođenju spoljne politike ograničilo je obim opštih pravila o odgovornosti u njihovoj primeni na državu iz razloga javne politike. Britanska vlada je navela da bi tretiranje tog pravila kao suprotnog članu 6 § 1 bilo isto ono što je Sud više puta rekao da ne može da uradi, naime, da se stvori, tumačenjem člana 6 § 1, materijalno pravo koje nema osnovu u pravu države ugovornice u pitanju.

Dok je Britanska vlada bila mišljenja da pravila one vrste koja su razmatrana u gornjem tekstu uopšte ne spadaju u okvir člana 6 § 1 i ako se (suprotno tom mišljenju) drži da spadaju, ona je navela da njih treba smatrati razumnim i proporcionalnim ograničenjima obima prava koja su dodeljena članom 6 § 1 a koja su potrebna u demokratskom društvu.

Britanska vlada je već primetila da mnogi sistemi nacionalnog prava imaju pravilo slično onom koje je primenjeno od italijanskih sudova u ovom slučaju. Ona je dodala da takvo pravilo služi jasnoj javnoj svrsi u demokratskoj državi u definisanju prirode podele vlasti između sudova i izvršne vlasti u vezi sa vođenjem spoljne politike i vojnom aktivnošću.

Po mišljenju Britanske vlade, za takvo pravilo se ne može reći da povređuje član 6 § 1 Konvencije.

C.    Procena Suda

1. Opšti principi

Pravo pristupa sudu koje se kao pitanje postavlja u ovom slučaju je izvedeno iz člana 6 i utvrđeno je u presudi Golder protiv Ujedinjenog Kraljevstva (21. februar 1975. godine, serija A br. 18, str. 13-18, §§ 28-36), u kojoj je Sud utvrdio, pozivajući se na principe vladavine prava i izbegavanja arbitrarnog ovlašćenja koji su u osnovi Konvencije velikim delom, da je pravo na pristup sudu jedan neotuđiv aspekt zaštite sadržan u članu 6. Stoga član 6, § 1 obezbeđuje svakome pravo da tužbu koja se odnosi na njegova građanska prava i obaveze podnese sudu.

Sud se poziva na njegovu stalnu sudsku praksu u smislu da „član 6 § 1 pokriva samo „osporavanja“ (sporove) oko (građanskih) „prava i obaveza“ za koje se može reći, barem na diskutabilnoj osnovi, da su priznata po domaćem pravu; on sam ne garantuju nikakvu posebnu sadržinu (građanskih) „prava i obaveze“ u materijalnom pravu država ugovornica (videti James i drugi protiv Ujedinjenog Kraljevstva, presuda od 21. februara 1986. godine, serija A br. 98, str. 46-47, § 81, Lithgow i drugi protiv Ujedinjenog Kraljevstva, presuda od 8. jula 1986. godine, serija A br. 102, str. 70, § 192; i Sveti manastiri protiv Grčke, presuda od 9. decembra 1994. godine, serija A br. 301-A, str. 36-37, § 80). Sud ne može interpretacijom člana 6 § 1 kreirati materijalno pravo koje nema pravnu osnovu u državi u pitanju (Roche protiv Ujedinjenog Kraljevstva [GC], br. 32555/96, §§ 116-117, ECHR 2005-X). On će se, međutim, primenjivati na sporove „prave i ozbiljne prirode“ koji se odnose na stvarno postojanje prava kao i na obim i način na koji se ono ostvaruje (videti Benthem protiv Holandije, presuda od 23. oktobra 1985. godine, serija A br. 97, str. 14-15, § 32; i Z i drugi, citiran u gornjem tekstu, § 87). 

Razlika između materijalnih ograničenja i proceduralnih smetnji određuje primenjivost i, već prema slučaju, obim garancija po članu 6. Činjenica da posebne okolnosti slučaja, i pritužbe iznesene u njemu, mogu učiniti da je nepotrebno da se povlači razlika između materijalnih ograničenja i proceduralnih smetnji (videti, među mnogim drugim odlukama, A. protiv Ujedinjenog Kraljevstva, br. 35373/97, § 65, ECHR 2002 X) ne utiče na obim člana 6 Konvencije koji ne može, u principu, imati primenu na materijalna ograničenja na pravo koje postoji po domaćem pravu. 

Prema tome, u oceni da li postoji građansko „pravo“ i u utvrđivanju materijalne ili proceduralne karakterizacije koju treba dati spornom ograničenju, početna tačka moraju biti odredbe relevantnog domaćeg prava i njihovo tumačenje od strane domaćih sudova (Masson i Van Zon protiv Holandije, presuda od 28. septembra 1995. godine, serija A br. 327-A, str. 19, § 49). Šta više, gde su viši nacionalni sudovi analizirali na temeljan i ubedljiv način  preciznu prirodu spornog ograničenja, na osnovu relevantne sudske prakse po Konvenciji i principima izvedenim iz nje, ovom Sudu bi trebali jaki razlozi da se diferencira od zaključka do kojih su ovi sudovi došli zamenom svojih sopstvenih pogleda mišljenjima nacionalnih sudova po pitanju tumačenja domaćeg prava (Z i drugi, presuda citirana u gornjem tekstu, § 101) i da, suprotno njihovom mišljenju, nađe da eventualno postoji pravo priznato domaćim pravom.  

Konačno, u ovoj proceni, potrebno je gledati van pojava i jezika koji se koristi i koncentrisati se na realnost situacije (Van Droogenbroeck protiv Belgije, presuda od 24. juna 1982. godine, serija A br. 50, § 38). Na Sud ne smeju nepropisno uticati, na primer, upotrebljene zakonodavne tehnike (vidi Faued, presuda citirana u gornjem tekstu, § 67) ili imena korišćena za relevantno ograničenje u domaćem pravu: često korišćena reč „imunitet“ može značiti „imunitet od odgovornosti“ (u principu, materijalno ograničenje) ili „imunitet od parnice“ (sugestija proceduralnog ograničenja) (videti Roche, presuda citirana u gornjem tekstu, §§ 119-121).

Ipak, ne bilo u skladu sa vladavinom prava u jednom demokratskom društvu ili sa osnovnim principom koji čini član 6 § 1 – naime da građanski tužbeni zahtevi moraju da budu takvi da mogu da se podnesu sudiji na presuđenje – ako, na primer, država može, bez ograničavanja ili kontrole od strane organa za primenu Konvencije, odstraniti iz nadležnosti sudova čitav niz građanskih tužbenih zahteva ili preneti imunitete od građanske odgovornosti na velike grupe ili kategorije lica (videti Faued, presuda citirana u gornjem tekstu, str. 49-50, § 65).

Na član 6 § 1 može se takođe osloniti „svako ko smatra da je mešanje u vršenje nekog od njegovih (građanskih) prava nezakonito i ko se žali da nije imao mogućnost da podnese takav tužbeni zahtev tribunalu saglasno zahtevima iz člana 6 § 1“ (videti Le Compte, Van Leuven i De Meyere protiv Belgije, presuda od 23. juna 1981. godine, serija A br. 43, str. 20, § 44). Kada postoji ozbiljan i pravi spor oko zakonitosti takvog mešanja, koji ide ili u samo postojanje ili u obim istaknutog građanskog prava, član 6 § 1 ovlašćuje pojedinca „da o ovom pitanju domaćeg prava odluči tribunal“ (Sporrong i Lonnroth protiv Švedske, presuda od 23. septembra 1982. godine, serija A br. 52, str. 30, § 81; vidi takođe Tre Traktorer AB protiv Švedske, presuda od 7. jula 1989, serija A br. 159, str. 18, § 40).

Ovo pravo, međutim, nije apsolutno. Ono može biti predmet legitimnih ograničenja kao što su rokovi zastarelosti, obezbeđenje troškova naredbi, propisi koji se odnose na maloletnike i lica nesposobna za rasuđivanje (videti Srubbings i drugi protiv Ujedinjenog Kraljevstva, presuda od 22. oktobra 1996. godine, Izveštaji 1996-IV, str. 1502-1503, §§ 51-52; Tolstoy Miloslavsky protiv Ujedinjenog Kraljevstva, presuda od 13. jula 1995. godine, serija A br. 316-B, str. 80-81, §§ 62-67; i Golder, presuda citirana u gornjem tekstu, str. 19, § 39). Gde je pristup pojedinca ograničen bilo delovanjem zakona ili faktički, Sud će razmotriti da li je nametnuto ograničenje ugrozilo suštinu prava, a naročito, da li je težilo legitimnom cilju i da li je postojao razuman odnos proporcionalnosti između upotrebljenih sredstava i cilja koji se nastojao ostvariti (Ashingdane protiv Ujedinjenog Kraljevstva, presuda od 28. maja 1985. godine, serija A br. 93, str. 24-25, § 57). Ako je restrikcija u skladu sa ovim principima, neće doći do povrede člana 6 (Z i drugi, presuda citirana u gornjem tekstu, §§ 92-93).

Primena ovih principa u konkretnom slučaju

(a)   Primenjivost člana 6 Konvencije

U ovom konkretnom slučaju, podnosioci predstavke su podigli tužbu za naknadu štete protiv države po članu 2043 Građanskog zakonika i takođe zasnovali svoj tužbeni zahtev na članu 6 Krivičnog zakonika, članu 174 Ratnog vojnog krivičnog zakonika i na odredbama Protokola br. I uz Ženevsku konvenciju iz 1977. godine i Londonskoj konvenciji iz 1951. godine (videti stavove 22-25 i 30-31 u gornjem tekstu). Oni su se oslonili na različite izvore mada, kao što je istakla tužena Vlada, nijedan od njih nije u potpunosti primenjiv na konkretan slučaj, jer su se oni prvenstveno ticali pojedinačne odgovornosti pripadnika oružanih snaga. Tužena Vlada je citirala odluku koja se odnosi na političke akte. Međutim, dok bi ona mogla biti od nekog značaja za odluku u konkretnom slučaju, ona nije bila dovoljno slična da bude kvalifikovana kao precedent. Stoga, na osnovu činjenica samog slučaja podnosilaca predstavke domaći sudovi su bili pozvani da po prvi put odluče da li takva situacija potpada pod član 2043 Građanskog zakonika.

Sud prema tome smatra da je od početka postupka postojao ozbiljan i pravi spor oko postojanja prava za koje su podnosioci predstavke tvrdili da ga imaju prema građanskom pravu. Argument tužene Vlade da nije bilo spornog (građanskog) prava u svrhe člana 6 zbog odluke Kasacionog suda da sporan akt, kao akt vođenja rata, ne podleže sudskoj reviziji, može biti relevantan samo za buduće tvrdnje drugih tužilaca. Presuda Kasacionog suda nije učinila tužbe podnosilaca predstavke retroaktivno nespornim (Z i drugi, presuda citirana u gornjem tekstu, § 89). U ovim okolnostima, Sud nalazi da su podnosioci predstavke barem diskutabilno imali tužbeni zahtev prema domaćem pravu.

Shodno tome, član 6 je primenjiv na tužbu podnosilaca predstavke protiv države. Sud prema tome odbija preliminarni prigovor tužene Vlade po ovoj tački. On prema tome mora ispitati da li su zahtevi te odredbe ispoštovani u odnosnom postupku.

(b)  Postupanje po članu 6 Konvencije

U konkretnom slučaju, podnosioci predstavke su naveli da ih je odluka Kasacionog suda da italijanski sudovi nemaju nadležnost sprečila da dobiju pristup sudu i osiguraju odluku o meritumu njihovog tužbenog zahteva.

Podnosioci predstavke i Vlada Srbije i Crne Gore smatrali su da je pravo na odštetu proisteklo direktno iz teksta relevantnih zakonika, pri čemu su druge dve vlade tvrdile da se takvo pravo ne može primenjivati na vođenje rata, ili na operacije uspostavljanja i očuvanja mira. Podnosioci predstavke su naveli da je njihovo pravo na odštetu proisteklo iz člana 2043 Građanskog zakonika, takođe ga zasnivajući na članu 6 Krivičnog zakonika, članu 174 Ratnog vojnog krivičnog zakonika i Protokolu br. I uz Ženevsku konvenciju iz 1949. godine.

Pre svega i najviše Sud bi primetio da podnosioci predstavke nisu u praksi bili sprečeni da svoje tužbe podignu pred domaćim sudovima.

Kasacioni sud je smatrao odgovor jasnim, što objašnjava zašto je ovo pitanje jurisdikcije odbacio po prilično kratkom postupku. On je utvrdio sledeće: osporavani akt je bio akt vođenje rata; pošto su takvi akti manifestacija političkih odluka, nijedan sud nije imao ovlašćenje da preispita način na koji je ta politička funkcija izvršena; dalje, zakonodavstvo putem koga su instrumenti međunarodnog prava na koje su se podnosioci oslanjali stupilo na snagu, nije izričito omogućilo povređenim stranama pravo da traže odštetu od države za štetu pretrpljenu kao posledicu kršenja pravila međunarodnog prava.

Sud ponovo naglašava osnovne principe utvrđene njegovom sudskom praksom o tumačenju i primeni domaćeg prava. Dok je dužnost Suda, prema članu 19 Konvencije, da osigura poštovanje obaveza koje su preuzele strane ugovornice po Konvenciji, njegova funkcija nije da se bavi greškama u utvrđenom činjeničnom stanju ili primeni prava koje je navodno počinio nacionalni sud osim ako su, i u onoj meri u kojoj su one eventualno povredile prava i slobode zaštićene Konvencijom.

Šta više, pre svega je na nacionalnim vlastima, posebno sudovima, da tumače i primenjuju domaće pravo. Ovo takođe važi gde se domaće pravo poziva na pravila opšteg međunarodnog prava ili međunarodne sporazume. Uloga Suda je ograničena na utvrđivanje da li su dejstva takvog tumačenja u skladu sa Konvencijom (videti Waite i Kennedy, presuda citirana u gornjem tekstu, § 54; Streletz, Kessler i Krenz protiv Nemačke [GC], br. 34044/96, 35532/97 i 44801/98, § 49, ECHR 2001-II; i Princ Hans-Adam II od Lihtenštajna protiv Nemačke, presuda citirana u gornjem tekstu, §§ 43-50).

Mada njegova uloga nije da iznosi bilo kakva mišljenja o primenjivosti Protokola iz 1977. godine ili Londonske konvencije, Sud primećuje da komentari Kasacionog suda o međunarodnim konvencijama izgleda da ne sadrže greške u tumačenju. Za ovo postoje dva razloga: prvo, izjava da Protokol iz 1977. godine reguliše odnose između država je tačna; drugo, podnosioci predstavke su se oslonili na stav 5 člana VIII Londonske konvencije, koji se tiče dela „koja na teritoriji zemlje prijema uzrokuju štetu trećim stranama...“ (videti stav 31 u gornjem tekstu), dok je šteta podnosilaca predstavke pretrpljena u Srbiji, a ne u Italiji.

Što se tiče tvrdnje da je to jedino telo sa ovlašćenjem da utvrđuje povrede Konvencije, Sud ponovo ističe da je po članu 1, koji predviđa: „Visoke strane ugovornice jemče svakome u svjoj nadležnosti prava i slobode određene u Delu 1 ove Konvencije“, primarna odgovornost za primenu i ostvarivanje prava i sloboda zagarantovanih Konvencijom je na nacionalnim vlastima. Mašinerija predstavke Sudu je stoga dopuna nacionalnim sistemima koji štite ljudska prava (Cocchiarella protiv Italije [GC], br. 64886/01, § 38, ECHR 2006-...). Pošto je, u ovom konkretnom slučaju, tužba po članu 2 Konvencije proglašena nedopuštenom (videti stav 4 u gornjem tekstu), Sud ne smatra da efekti tumačenja Kasacionog suda izazivaju bilo kakve probleme usklađenosti.

Sud dalje primećuje da bi po članovima 41 i 37 Zakonika o parničnom postupku, o preliminarnom stavu o nadležnosti koji su ministarstva zauzela u ovom slučaju, moralo se postaviti pitanje u nekom trenutku, čak i od strane prvostepenog suda njegovim sopstvenim predlogom, s obzirom na umešanost državog organa (videti stav 23 u gornjem tekstu).   Prema tome, ono se ne svodi na oblik imuniteta za koji je država imala slobodu da ga se odrekne.

Shodno tome, nije moguće zaključiti na osnovu načina na koji je tumačenodomaće pravo ili relevantni međunarodni sporazumi primenjeni u domaćem pravu, da je „pravo“ na naknadu po odštetnom pravu postojalo u takvim okolnostima. Čak i da je tvrdnja podnosilaca predstavke ispravna da je, kao posledica promena u sudskoj praksi, moguće tražiti takvo pravo počev od 2004. godine, to ne opravdava zaključak da je takvo pravo postojalo pre toga.

Sud takođe primećuje da je Kasacioni sud već doneo odluku u ranijem slučaju da italijanski sudovi nemaju nadležnost u odnosu na vlasti zbog dela političke prirode i da takva dela ne daju osnov za tužbu protiv države jer ne prouzrokuju štetu ličnim zakonskim interesima, koji su jedini interesi koji mogu omogućiti pravo na naknadu prema domaćoj sudskoj praksi (videti stav 26 u gornjem tekstu). Zaista, tek posle rasprave pred njim, Kasacioni sud je dao razjašnjenje o tome šta predstavlja sporan zahtev po zakonu. U određivanju granica njegove nadležnosti, Kasacioni sud je označio granice odštetnog prava.

Sud ne prihvata tvrdnju podnosilaca predstavke da je sporna odluka stvorila imunitet, ni de facto ni u praksi, zbog njene navodno apsolutne ili opšte prirode. Kao što je tužena Vlada s pravom primetila, odluka se ticala samo jednog aspekta prava da se podnese tužba protiv države, a to je pravo da se traži naknada štete za delo Vlade koje se odnosi na vođenje rata, i ne može se smatrati proizvoljnim ukidanjem nadležnosti sudova da odlučuju o čitavom nizu građanskih tužbenih zahteva (videti Faued protiv Ujedinjenog Kraljevstva, presuda citirana u gornjem tekstu, str. 49-50, § 65). Kao što je istakla Britanska vlada i kao što je Sud primetio u stavu 93 u gornjem tekstu, to je princip sudske prakse po Konvenciji da sam član 6 ne garantuje neki posebnu sadržinu za građanska prava i obaveze u nacionalnom pravu. Nije dovoljno uvesti član 6 § 1 u igru da bi se nepostojanje osnova tužbe po domaćem pravu moglo opisati kao da ima isti efekat kao i imunitet, u smislu neomogućavanja podnosioca predstavke da tuži za datu kategoriju štete (Z i drugi, presuda citirana u gornjem tekstu, § 98).

Sud smatra da odluka Kasacionog suda u ovom predmetu ne predstavlja priznavanje imuniteta već da je samo pokazatelj kolika su ovlašćenja suda da preispita dela spoljne politike kao što su vođenje rata. Dolazi se do zaključka da je nemogućnost podnosilaca predstavke da tuže državu bila posledica ne imuniteta već principa koji regulišu materijalno pravo na tužbu u domaćem pravu. U odnosnom trenutku, situacija prema domaćoj sudskoj praksi je bila takva da je u ovoj vrsti slučaja isključivala svaku mogućnost da se država smatra odgovornom. Prema tome, nije bilo ograničenja pristupa sudu one vrste o kojoj je reč u slučaju Ashingdane (videti presudu citiranu u gornjem tekstu, § 57).

Proizilazi da podnosioci predstavke ne mogu tvrditi da su bili lišeni bilo kog prava za utvrđivanje merituma njihovih zahteva. Njihovi zahtevi su pošteno ispitani u svetlu domaćih pravnih principa koji se primenjuju na odštetno pravo pošto je Kasacioni sud razmotrio relevantne pravne argumente koji su uveli u igru primenjivost člana 6 § 1 Konvencije, podnosioci predstavke više nisu mogli tvrditi da imaju bilo kakvo ovlašćenje po toj odredbi za ispitivanje činjenica. Takvo ispitivanje bi samo služilo nepotrebnom odugovlačenju domaćeg postupka zato što bi, čak i pod pretpostavkom da odluka Kasacionog suda ne bi automatski okončala postupak koji je u toku pred Okružnim sudom u Rimu, Okružni sud bi jedino imao ovlašćenje da odredi prirodu osporavanih dela i, u okolnostima slučaja, ne bi imao izbora sem da odbije zahtev.

Sud se slaže sa Britanskom vladom da ovaj slučaj ima sličnosti sa gore navedenim slučajem Z i drugi. Kao i u Z, podnosiocima predstavke u konkretnom slučaju je omogućen pristup sudu; međutim, on je bio ograničen, pošto im nije omogućio da obezbede odluku o meritumu.

116.U svetlu gore navedenog, Sud nalazi na nema povrede člana 6 Konvencije.

 

IZ TIH RAZLOGA, SUD

Združuje meritum, jednoglasno, preliminarni prigovor tužene Vlade u odnosu na primenjivost člana 6 Konvencije;

Proglašava, jednoglasno, preostali deo predstavke prihvatljivim;

Smatra, jednoglasno, da je član 6 Konvencije primenjiv u konkretnom slučaju i, shodno tome, odbija preliminarni prigovor tužene Vlade;

Smatra, sa deset glasova prema sedam, da nema povrede člana 6 Konvencije.

 

Sastavljeno na engleskom i francuskom i objavljeno na javnoj raspravi u Zgradi ljudskih prava, Strazbur, 14. decembra 2006. godine.

Luzius Wildhaber, Predsednik

T. L. Early, Sekretar

 

U skladu sa članom 45 § 2 Konvencije i pravilom 74 § 2 Pravilnika Suda, sledeća mišljenja su priložena uz ovu presudu:

(a)   Saglasno mišljenje g. Costa;

(b)   Saglasno mišljenje ser Nicolas Bratza, kome se pridružio g. Rozakis,

(c)   Izdvojeno mišljenje g. Zagrebelsky, kome su se pridružili g. Zupančič, g. Jungwiert, gđa Tsatsa-Nikolovska, g. Ugrekhelidze, g. Kovler i g. David Thor Bjorgvinsson.

L. W.

T. L. E.

PRESUDA MARKOVIĆ I DRUGI protiv ITALIJE SAGLASNO MIŠLjENjE SUDIJE COSTA

( Prevod)

 

Glasao sam sa većinom za izreku presude, posebno za tačke 3 i 4 te presude, ali se ne slažem sa obrazloženjem. Trebalo bi da objasnim zašto, ali ću se ograničiti na glavne tačke.

O čemu je u osnovi bio ovaj slučaj? Kao u slučaju Banković, radilo se o tragičnim posledicama delimičnog uništenja zgrade   Radio Televizije Srbije (RTS) u Beogradu pošto ju je udario projektil ispaljen od strane NATO aviona. Petoro ljudi koje je umrlo kao posledica vazdušnog udara, koji je lansiran u vezi sa konfliktom na Kosovu, su bili rođaci podnosilaca predstavki u slučaju Marković.

Podnosioci predstavke su smatrali italijanske vlasti i NATO komandu združenih snaga u Južnoj Evropi odgovornima za njihove smrti i podneli tužbu za odštetu protiv njih u Okružnom sudu u Rimu ( naknadno su povukli tužbu protiv NATO snaga).

Italijanske vlasti su smatrale da je taj spor postavio pitanje sudske nadležnosti („giurisdizione“)   i oslanjajući se na odredbe Zakonika o parničnom postupku, zatražili preliminarnu odluku po tom pitanju od Kasacionog suda, u punom sastavu, pošto su imali pravo da postupaju kao bilo koja druga parnična strana.

Kasacioni sud je smatrao da Okružni sud nema nikakvu sudsku nadležnost. S obzirom na prirodu spora i kao što je rečeno u stavu 19 presude, ova odluka je parnicu koja je tekla pred Okružnim sudomu dovela do kraja, ipso iure.

Pod ovim okolnostima, podnosioci predstavke su podneli predstavku Sudu u kojoj su tvrdili da je član 6 § 1 Konvencije primenjiv i da je bio prekršen pošto im je Italija odbila pristup sudu.

Većina se složila da je član 6 § 1 primenjiv ali je smatrala da nije učinjena nikakva povreda.

U osnovi, odluka Suda da je ta odredba bila primenjiva se zasnivala na činjenici da su podnosioci predstavke, čija tužba se zasnivala odštetnom pravu (član 2043 Građanskog zakonika), od početka posedovali na barem osporivim osnovama tužbeni zahtev prema domaćem zakonu.

Donekle sam oklevao da se pridružim većini u zaključku da je član 6 § 1 primenjiv. U prošlosti sam se slično ograđivao, posebno u slučaju Princ Hans-Adam II od Lihtenštajna protiv Nemačke (Izveštaji 2001-VIII) i pozvao bih se na svoje saglasno mišljenje koje je priloženo kao Dodatak toj presudi. Međutim, Sud je našao da je član 6 § 1 primenjiv u sličnim situacijama u jednom broju slučajeva u prošlosti, posebno tamo gde postoji ozbiljan i pravi spor oko samog postojanja „prava“ u okviru značenja člana 6 § 1 (videti, među mnogim drugim autoritetima, presude u slučajevima Bentham protiv Ujedinjenog Kraljevstva, Serija A br. 97; Mennitto protiv Italije, Izveštaji 2000-X, str. 340-41, §§ 25 do 27; Z i drugi protiv Ujedinjenog Kraljevstva , (GC) br. 29392/95, ECHR 2001-V, § 89; i Princ Hans-Adam II od Lihtenštajna protiv Nemačke, koje su gore naveden; i, za suprotno gledište, Roche protiv Ujedinjenog Kraljevstva, presuda od 19 oktobra 2005. godine, ECHR 2005 - ..., §§ 124 i 125). Ja sam prema tome odlučio da se priklonim dominantnoj liniji autoriteta u sudskoj praksi. Zaista, dobri razlozi se mogu dati za tvrdnju da je postojao „osporiv“ tužbeni zahtev u svrhe sudske prakse Suda, s obzirom da Okružni sud u Rimu nije odbio tužbu koja je bila pred njim de plano zbog nedostatka nadležnosti (kao što mu je posebna odredba Zakonika o parničnom postupku dozvoljavala da to učini) ili zbog nedostatka osnova za tužbu i, pošto je Kasacioni sud, u punom sastavu, morao da bude sazvan da odluči o ovom pitanju.

Međutim, to nije glavna poenta. Sud je stoga bio jednoglasan u mišljenju da je član 6 primenjiv.

Suprotno tome, bio je izrazito podeljen po pitanju da li je ili nije bilo povrede te odredbe.

Prvi argument na koji se većina oslanjala u   zaključivanju da nije bilo povrede je onaj koji ja ne mogu da prihvatim. On glasi kako sledi: « Kao prvo i najistaknutije Sud će primetiti da podnosioci predstavki nisu u praksi sprečeni da podnesu svoje tužbe pred domaćim sudovima» (videti stav 105 presude). Iako to može da bude istinito, pa šta? Iako su mogli da pokrenu postupak pred Okružnim sudom u Rimu, Okružni sud je bio sprečen presudom Kasacionog suda da ispita tužbeni zahtev jer je postupak, ponavljam, doveden do kraja ipso iure, pre nego što je uopšte i otpočeo. Sigurno je veoma čudno da se kaže da nisu bili sprečeni od podnošenja svojih tužbi pred domaćim sudovima. Da li pravo pristupa sudu može da bude teoretsko i iluzorno (u ovom primeru se svodi na čisto «fizički» pristup), ili mora da bude praktično i delotvorno kao što je bilo navedeno u drugim sferama u desetinama presuda počevši sa presudom u slučaju Artico. U ovom slučaju, to bi značilo omogućavanje odnosnom sudu da donese obrazloženu odluku (čak i onu kojom se odbija tužbeni zahtev o meritumu spora, bez judex ex machina izjave da je bio sprečen da odlučuje o bilo čemu (stav 113 presude je i ovde informativan)

No, dozvolite mi da nastavim dalje. Pošto nije zadovoljna ovim prvim argumentom, koji bi logično trebalo da bude samodovoljan („kao prvi“ i „najistaknutiji“), presuda nastavlja dalje sa dugačkim obrazloženjem, u stavovima 106 do 117, koje se u biti svodi na zaključke:

(i)   italijanski Kasacioni sud je najmerodavniji italijanski sud da odlučuje o pitanjima domaćeg prava:

(ii)   njegova odluka «je bila rezultat ne imuniteta već principa koji reguliše materijalno pravo na tužbu u domaćem pravu» (stav 115);

(iii)   činjenica da nije bilo nikakve mogućnosti da se po italijanskom pravu država smatra odgovornom ne svodi se na «ograničenje pristupa sudu iste vrste kao u sporu u slučaju Ashingdane» ( isti stav) .

Moram da kažem da nalazim ovu vrstu rezonovanja neubedljivom i protivrečnom samoj sebi. Neubedljiva je zato što ako sve što je Sud trebalo da učini je da prizna da je Kasacioni sud imao pravo da tumači domaći zakon, rešenje je trebalo da se da bez potrebe za bilo kakvim evropskim nadzorom. Što se tiče pozivanja na Ashingdane presudu, logično da je imala nedostatke jer je Sud u tom slučaju smatrao da nije bilo nikakve povrede( na osnovu šest glasova naspram jednog, jedini sudija u manjini bio je moj žaljeni prethodnik, sudija Pettiti). Kako i na osnovu kog čudotvornog procesa bi činjenica da u sadašnjem slučaju nije bilo nikakvog ograničenja «iste vrste kao u sporu u slučaju Ashingdane » mogla da dovede   do zaključka da nije bilo nikakve povrede člana 6 § 1 ? To ja ne mogu da razumem.

Po meni, bilo bi jednostavnije – i jasnije- da se primene standardni principi. Pravo na pristup sudu nije apsolutno, ali može da bude predmet prećutnih ograničenja. Neka od tih ograničenja su neotuđiva u pravu pristupa sudu, na primer ona koja proizlaze iz državnog imuniteta u međunarodnom pravu.

Kao primer, Sud je primenio te principe u svojoj presudi u Fogarty protiv Ujedinjenog Kraljevstva (Izveštaji 2001- XI) sa drugačijim mišljenjem mog kolege g. Loucaides i mog saglasnog mišljenja kao i mojih kolega g. Caflisch i gđe Vajić. Istina je da se Fogarty odnosio na imunitet od nadležnosti koji je odobren od strane tužene države trećoj državi (Sjedinjene Države). Ali situacija se lako može premestiti na koncept državnog akta koji je poznat i uporednom pravu i u međunarodnom pravu i nema tipičnijeg primera državnog akta nego odluke da se pošalju trupe u borbu ili, kao sa Italijom u ovom sadašnjem slučaju, da učestvuje u vazdušnim udarima kao članica međunarodne organizacije, naročito obezbeđivanjem baza za udare i logističke podrške. Jasno je da član 2043 italijanskog Građanskog zakonika daje veoma široki spisak pravnih sredstava za kvazi-štetu i generalno se primenjuje na italijansku državu i u postupcima pred redovnim sudovima (kao što je Okružni sud u Rimu), a ne u administrativnim sudovima, za razliku od zemalja kao što je Francuska. Ali to nije zabrana za nadležnost domaćih sudova da raspravljaju o tužbenim zahtevima protiv italijanske države koji se okončavaju kada osnova odgovornosti leži u onome što je nesumnjivo akt Vlade. Drugim rečima, u italijanskom domaćem pravu, nikakav tužbeni zahtev ne može da se zasnuje na članu 2043 Građanskog zakonika kada je navodno nezakoniti akt, kojim je prouzrokovana povreda, akt Vlade, rezultat izvršenja takvog akta ili njegova indirektna posledica.

Da li ovo izuzeće od odgovornosti u domaćem zakonu čini neproporcionalno mešanje u pravo pristupa sudu predviđeno Konvencijom? Da li ono znači odricanje pravde koje je nesaglasna sa Konvencijom? Ovo je diskutabilno pitanje i ja svakako mogu da razumem mišljenje izraženo od strane manjine koja je glasala u korist nalaženja povrede člana 6. Međutim, ako čovek odluči da ne ide tako daleko – iz razloga, koji po mom mišljenju, nisu ni na koji način apsurdni i saglasi se sa administrativnim pravom mnogih evropskih zemalja i opštim međunarodnim pravom kako stvari stoje ovde i sada – onda bi trebalo tako da se kaže i da se navede standardna linija autoriteta. Iz tih razloga ja sam kritičan u odnosu na obrazloženje u slučaju Marković, a da se, međutim, ne razmimoilazim sa zaključcima.

 

SAGLASNO MIŠLjENjE SUDIJE BRATZA KOME SE PRIDRUŽUJE SUDIJA ROZAKIS

1.  Ja delim mišljenje većine iz Velikog veća da nije bilo nikakve povrede člana 6 Konvencije u ovom slučaju i uopšteno mogu da se složim sa obrazloženjem presude Suda. Dodajem neke svoje primedbe samo zbog važnosti središnjeg pitanja koje je podelilo Sud, naime da li se odluka italijanskog Kasacionog suda da nacionalni sudovi nemaju nikakvu nadležnost da razmatraju tužbu podnosilaca predstavke za odštetu u vezi sa smrću njihovih rođaka, svodi na neopravdano ograničenje njihovog pristupa sudu u svrhe člana 6.

2.  Razlika između odredbi domaćeg prava i prakse koja zabranjuje ili ograničava pristup sudskom pravnom leku da se odlučuje o meritumu tužbenih zahteva koji se odnose na „prava“ građanske prirode priznata u domaćem pravu i koja bi, izuzev ako ne budu osnovana, bila u suprotnosti sa članom 6 i onih odredbi koje razgraničavaju suštinski sadržaj samog „prava“ i na koje se u principu član 6 ne primenjuje, je dobro ustanovljena u sudskoj praksi Suda. Često je dokazano da je teško da se u praksi povuče granična linija između ograničenja pravnog postupka i materijalnih ograničenja. Ostaje, ipak, važna razlika u pogledu uvreženog principa da član 6 ne garantuje nikakav određeni sadržaj za „prava“ u materijalnom pravu Država ugovornica i da se njegove garancije protežu samo na prava za koja se može reći, barem na diskutabilnim osnovama, da su priznata u domaćem pravu države u pitanju.

3.  Određene odredbe jasno spadaju u kategoriju proceduralnih ograničenja: one obuhvataju primere rokova zastarelosti, obezbeđenja sudskih troškova i propisa koji su merodavni za pristup sudu od strane maloletnih lica i osoba nesposobnih za rasuđivanje. Dalji primer je dat u slučaju Tinnellu i Sons Ltd i McElduff i drugi protiv Ujedinjenog Kraljevstva (presuda od 10. jula 1988. godine, Izveštaji o presudama i odlukama, 1998-IV) koji su se odnosili na pitanje konačnog ministarskog uverenja, čije je dejstvo bilo da spreči ispitivanje merituma tužbenih zahteva o diskriminišućem tretmanu od strane domaćih sudova. Možda su bliže graničnoj liniji slučajevi koji se tiču davanja raznih imuniteta od parničnih postupaka.  Međutim, u slučajevima koji se tiču prenošenja imuniteta na države (Al-Adsani protiv Ujedinjenog Kraljevstva (GC), br. 35763/97 i Fogarty protiv Ujedinjenog Kraljevstva (GC), br. 37112/67, ECHR 201-XI) i na međunarodne organizacije (Waite i Kenedy protiv Nemačke, (GC), br. 26083/99, ECHR 1999-I), Sud je tumačio takve imunitete kao proceduralne zabrane koji su zahtevali opravdanje radije nego kao ograničenja materijalnog prava unutar domaćeg prava.

4.  Od slučajeva koji spadaju sa druge strane granične linije, slučajevi Z i drugi protiv Ujedinjenog Kraljevstva (GC), br. 29392/95, ECHR 2001-V) i, skoriji, Roche protiv Ujedinjenog Kraljevstva (C), br. 32555/96, ECHR 2005-) su možda najznačajniji. U slučaju Roche, Sud uzimajući kao svoju početnu tačku procenu Gornjeg doma u Matthews protiv Ministarstva odbrane, je zaključio da odeljak 10 Zakona o parničnom postupku države (krune) predstavlja odredbu materijalnog prava koja određuje granice prava lica u vojnoj službi da podnose tužbene zahteve za naknadu štete protiv Krune za lične povrede koje su pretrpeli dok su bili na dužnosti i nije bio viđen kao da prenosi na Krunu imunitet od tužbenih zahteva zbog nemara koji bi u suprotnom mogao da bude dostupan licima u vojnoj službi. Mnogo više je relevantno za sadašnji slučaj, da je Sud u slučaju Z zaključio da je nemogućnost podnosilaca predstavki da tuže lokalne vlasti za nemar zato što su propustili da preuduzmu korake da ih udalje od staranja roditelja od čije strane su bili zanemareni i zlostavljani, potekla ne od imuniteta koji je prenet na lokalnu vlast već od primenjivih principa koji se odnose na materijalno pravo na tužbu u domaćem pravu, čiji je bitan elemenat da bi trebalo da bude pravično i razumno da se nametne dužnost staranja na tužene prema okolnostima slučaja .

5.  Predmetni slučaj se ne može lako uvrstiti ni u jednu od ustanovljenih kategorija. Podnosioci predstavki su bili sprečeni da o meritumu njhovog tužbenog zahteva za naknadu štete odluče italijanski sudovi i to odlukom Kasacionog suda prema kojoj je tim sudovima nedostajala nadležnost da razmatraju tužbeni zahtev. U postupku za preliminarnu odluku podnosioci predstavki su tvrdili da italijanski sudovi imaju takvu nadležnost na osnovu, inter alia, da su navodni nezakoniti akti koji su rezultirali smrću njihovih rođaka trebali da budu smatrani kao da su počinjeni u Italiji, i po tome da je relevantna vojna akcija bila organizovana na italijanskom tlu i da se deo nje odigrao tamo: tvrđeno je da je Italija ustupila materijalnu i logističku podršku NATO akciji i da je, za razliku od drugih članica NATO-a, obezbedila vazdušne baze sa kojih su poletali avioni koji su bombardovali Beograd i RTS. Podnosioci predstavke su se dodatno oslonili na Vojni krivični zakonik, na Londonsku konvenciju iz 1951. godine i na Protokol br. 1 uz Ženevsku konvenciju za utvrđivanje nadležnosti nacionalnih sudova.

6.  U donošenju sudske odluke da sudovi nisu imali nadležnost da razmatraju tužbene zahteve, Kasacioni sud je našao da je priroda postupaka i funkcija na koje su se oslanjali da bi se pripisala odgovornost državi Italiji – a naročito, vršenje neprijateljstava putem ratovanja iz vazduha – bila takve da sud nije imao nikakvu nadležnost da razmotra način na koji su te funkcije izvršene. Kasacioni sud je dalje odbacio, na osnovama koje su iznete u presudi, tvrdnju podnosilaca predstavke da je nadležnost italijanskih sudova trebalo smatrati kao stvar domaćeg prava u međunarodnim instrumentima na koje se oslanjalo.

7.  U uočljivoj suprotnosti sa tipičnim slučajem proceduralne zabrane pristupa sudu, je činjenica da italijanski sudovi nisu bili u mogućnosti da ispitaju meritum tužbenog zahteva koja nije proistekla ni iz zakonskih mera ni iz vršenja diskrecionog ovlašćenja izvršne vlasti da izuzme nadležnost sudova ili da ograniči njihova ovlašćenja da razmatraju ili da uklone određenu vrstu tužbi iz sudske kontrole. Šta više, odluka Kasacionog suda da je nacionalnim sudovima nedostajala nadležnost ne može se, po mom mišljenju, izjednačiti sa dodeljivanjem blanko (opšteg) imuniteta tuženima u ovoj parnici. Odluka da se porekne nadležnost je bila samonametnuto ograničenje, imajući u vidu da je Kasacioni sud zaključio ne samo da takva nadležnost nije bila prenesena pravnim instrumentima na koja su se podnosioci predstavki oslonili, već i da je priroda tužbenog zahteva podnosilaca predstavke postavila pitanja koja nisu mogla da budu rešavana u nacionalnim sudovima. To je učinila, primenom koncepta državnog akta, poznatog koncepta u sistemu građanskog prava, prema kome se politički akti države u oblasti koja obuhvata međunarodne odnose, spoljnu politiku i sprovođenje neprijateljstava ne mogu razmatrati od strane domaćih sudova.

8.   Po mom mišljenju, na odluku Kasacionog suda ne treba gledati kao da se njom stvara proceduralna zabrana odlučivanja o pravima podnosilaca predstavke od strane nacionalnih sudova već pre kao na materijalno ograničenje tih prava, pri čemu je Kasacioni sud zaključio da, zbog prirode pitanja koje je postavio njihov tužbeni zahtev, podnosioci predstavke nisu imali nikakvog opravdanog osnova za tužbu u domaćem pravu.

9.  Tvrdi se da je odluka Kasacionog suda bila nesaglasna sa njegovom prethodnom i naknadnom sudskom praksom, da bombardovanje RTS-a nije moglo da bude klasifikovano u domaćem pravu kao državni akt koji može da isključi sudsku kontrolu i da je Kasacioni sud, smatrajući da nije bilo nikakve nadležnosti da rešava tužbeni zahtev podnosilaca predstavke, pogrešno zanemario ili loše protumačio odredbe domaćeg i međunarodnog prava na kojima je tužbeni zahtev bio zasnovan. Oslonac za ovo se isto tako zasniva na pomanjkanju obrazloženja suda i činjenici da nije bilo odmeravanja suprostavljenih interesa od strane suda kada je sud zaključio da je nadležnost isključena.

10.  Što se tiče prethodnog argumenta, pitanja tumačenja i primene domaćeg prava su, kao što presuda naglašava, prvenstveno da ih rešavaju nacionalni sudovi i po mom mišljenju nema osnova na kojima bi Sud mogao da zameni svoj sopstveni stav za stav Kasacionog suda ili da smatra te stavove proizvoljnim ili očigledno nerealnim.

11. Ovaj poslednji argument mi daje više razloga za sumnju. Obrazloženje Kasacionog suda je bilo sažeto i otvoreno za kritiku da ne sadrži nikakvo izlaganje o granicama doktrine „državnog akta“ koji je primenjivao i nikakvu jasnu analizu pitanja koje je tužbeni zahtev podnosilaca predstavke postavljao što je učinilo da ovaj slučaj ne podleže sudskoj nadležnosti. Međutim, koliko god da je sudsko obrazloženje jezgrovito, čini mi se da se osnove za odluku dovoljno jasno iskazuju, posebno kada se čitaju zajedno sa prethodnom sudskom praksom citiranom od strane samog Kasacionog suda i u vezi sa stavovima 26 i 27 presude Suda. Tužbeni zahtev podnosilaca predstavke se odnosio na pogibije koje su nastale kao posledica bombardovanja radio stanice u Beogradu kao deo NATO operacija za vreme izuzetno složenog sukoba na Kosovu i odluka o meritumu tužbenog zahteva bi neizbežno uključivala nacionalne sudove koji bi morali da rešavaju pitanja koja se odnose na zakonitost operacije kao pitanju međunarodnog prava kao i da revidiraju legitimnost akata i odluka Italijanske vlade u sprovođenju svojih suverenih ovlašćenja u oblasti spoljne politike i izvođenja neprijateljstava. Jasno je gledište Kasacionog suda da ova pitanja spadaju izvan propisnog domašaja kontrole od strane nacionalnih sudova i da podnosioci predstavke nemaju nikakav osnov za tužbu o kojoj bi ovi sudovi mogli da odlučuju.

12.  Doktrina „akta države“ nema nikakve veoma precizne granice i njena primena mora neizbežno da zavisi od određenih okolnosti slučaja u kojima se postavlja kao pitanje. Šta više, kao i doktrina državnog imuniteta, sa kojom ponekad može da se preklopi, ona nije statička već je podložna promenama i razvijanju tokom vremena. Po mom mišljenju, u relevantnom trenutku kada je doneo zaključak da, u posebnim okolnostima slučaja koji je pred njim, doktrina ne samo da je bila bitna već je i sprečila nacionalne sudove da rešavaju pitanja pokrenuta ovim slučajem, Kasacioni sud nije prešao prihvatljive granice. Shodno tome, po mom mišljenju nije bilo neopravdanih ograničenja za pristup sudu od strane podnosilaca predstavke kojim bi se povredio član 6 Konvencije.

 

 IZDVOJENO MIŠLjENjE SUDIJE ZAGREBELSKY KOME SE PRIDRUŽUJU SUDIJE ZUPANČIČ, JUNGWEIRT, TSATSA- NIKOLOVSKA, UGREKHELDZE, KOVLER I DAVID THÓR BJÖRGVINSSON

 (Prevod)

Ovaj slučaj koji se isključivo tiče prava na pristup sudu na osnovu člana 6 Konvencije, povlači pitanje najviše važnosti po Konvenciji, naime položaj pojedinca kada se nađe licem u lice sa vlašću. To je vlast u svom najstrašnijem obliku: vlast zasnovana na „državnom razlogu“. Samo čistom slučajnošću se to pitanje pojavilo u sporu protiv Italije. Isto tako to je lako mogla da bude neka druga država. Stoga je ovo pitanje od interesa za sve.

U svom obraćanju Parlamentarnoj skupštini 19. avgusta 1949. godine, predstavljajući svoj predlog da se osnuje Evropski sud za ljudska prava, P. H. Teitgen je rekao: Tri stvari još uvek predstavljaju pretnju našoj slobodi. Prva pretnja je večiti državni razlog. Iza države, koji god da je njen oblik, čak i da je demokratska, uvek vreba kao stalni izazov, taj državni razlog Čak i u našim demokratskim zemljama moramo da budemo na oprezu zbog ovog izazova podleganja državnom razlogu.“2 Postoji li bilo kakav razlog da pretpostavimo da je ovo upozorenje upućeno 14 državama članicama od kojih se sastojala Skupština Saveta Evrope u to vreme, od manjeg značaja od današnje Evrope od 46 nacija?

Žao mi je što je zaključak koji je usvojila većina uključivao autoritativnu podršku Suda snažnom opravdanju koja se, čak i danas, čini u korist „državnog razloga“. „Državni razlog“ ima malo vremena za pravo, još manje za „vladavinu prava“ koje čovek jedva može da razume ako nema mogućnost pristupa sudu (videti Golder protiv Ujedinjenog Kraljevstva, presuda od 21. februara 1975. godine, Serja A br. 18, str. 17, § 35; i sa istim dejstvom u odnosu na italijanski pravni sistem, presudu Ustavnog suda br. 26, 1999).

Kasacioni   sud   je   naveo   u   ovom   slučaju:   „. zaštićeni pojedinačni interesi nisu nikakva prepreka za izvršenje funkcija političke prirode“. Političke funkcije i pojedinačna prava ne mogu, prema tome, da ko-egzistiraju, jer nikakva prava ne mogu da se polažu u vezi sa političkim delovanjima. Ovo je prilično slaba izjava, izjava koja je nesaglasna Konvenciji i u najmanju ruku sumnjiva unutar domaćeg prava, kao što se odražava u odnosnim odredbama Ustava (videti tačku 20 presude), u činjenici da je obim člana 31 Uredbe br. 1024 iz 1924. godine ograničen isključivo na administrativni sud sa ovlašćenjem revizije ( Consiglio do Stato) i u nedostatku bilo kog primera među odlukama Kasacionog suda citiranim od strane Vlade o situaciji koja je uporediva sa ovom koja je postignuta u sadašnjem slučaju (videti pasus 100 presude). Zaista, sam Sud je rekao da su podnosioci predstavke imali, u najmanju ruku na osporivim osnovama, tužbeni zahtev po domaćem pravu, zbog čega je presuđeno da je član 6 primenjiv (videti tačku 101 presude). Isto tako primećujem da Kasacioni sud nije specifično naveo –  iako je istina da je razlika donekle veštačka u konkretnom slučaju –  da li smatra da postoji „imunitet od odgovornosti“ ili „imunitet od sudskog postupka“ (videti tačku 96 presude).

Zajedno sa tuženom Vladom i Britanskom vladom , većina (videti tačku 115 presude) se pozvala na slučaj Z i drugi protiv Ujedinjenog Kraljevstva (GC), br. 29392/95, § 93, ECHR 2001 – V), u kome je Sud zaključio da iako činjenice i meritum slučaja nisu ispitani, stepen pristupa sudu koji je dat podnosiocima predstavke je bio dovoljan da zadovolji zahteve člana 6. Podnosioci predstavke su tražili da ubede sudove da prošire obim prava na naknadu štete izvan onoga što je prethodno bilo prihvaćeno. Argumenti strana su saslušani na svakom od raznih nivoa nadležnosti kroz koje je slučaj prošao i iscrpno su navedeni u konačnoj presudi. Međutim, stanje u ovom sadašnjem slučaju je bilo sasvim suprotno. Iako je podnosiocima predstavke dat pristup italijanskim sudovima, to je bilo samo da im se kaže da ni građanski sudovi, ni bilo koji drugi italijanski sud nema nadležnost da razmatra slučaj. Time je Kasacioni sud ograničio za sve praktične svrhe obim opšteg prava odštete koji je sadržan u članu 2043 Građanskog zakonika. Nadalje, za razliku od domaćih sudova u Z i drugi, nije izbalansirao suprotstavljene interese koji su u igri i nije načinio nikakav pokušaj da objasni zašto u specifičnim okolnostima slučaja podnosilaca predstavke činjenica da je osporavani akt bio političke prirode treba da odnese prevagu nad građanskom tužbom.

Lako se vidi kako diskreciona – ponekad u potpunosti diskreciona – priroda političkih ili vladinih akata može da dovede do isključenja bilo kog prava u cilju njihovog osporavanja. Iz ove perspektive, ovo isključenje može da bude opravdano prirodom funkcije koja je izvršena od strane Vlade i potrebe da se zaštiti sloboda političke odluke. Nisu samo oblasti kao što su spoljni poslovi, narodna odbrana i opšta bezbednost one oblasti na koje se odnosi ovo isključenje. Međutim, da bi bio saglasan sa principom vladavine prava i njemu nerazdvojnom pravu pristupa sudovima, jasno je da obim ovog isključenja ne može da se proteže izvan granica koje su propisane pravnim pravilima koja regulišu i ograničavaju primenjivanje odnosnih vladinih funkcija (akt Vlade). Gore pomenuti legitimni cilj ne može da ide izvan obima diskrecije koju državna vlast ima pravo da primenjuje u okviru ograničenja koja nameće pravo. U predmetnom slučaju, podnosioci predstavke su u domaćim sudovima tvrdili da su aktivnosti italijanskih vlasti prekršile pravila nacionalnog prava i međunarodnog običajnog prava o oružanim sukobima. Čineći to, oni su postavili pitanje granica koje treba postaviti na pojam „ državnog razloga“ oslobođenog od bilo kakve sudske kontrole. Radi se o velikoj zabrinutosti što ni Kasacioni sud ni Sud nisu dali nikakvu definicju o tome šta može da bude kvalifikovano kao „akt Vlade“ ili „ politički akt“ (što nisu identični pojmovi) ili šta bi ograničenja takvih akata mogla da budu. Bilo koji akt državne vlasti će, direktno ili indirektno, biti rezultat političke odluke, bilo da je opšti ili specifičan po sadržaju. Međutim, po mom mišljenju, zato što je previše nejasan i previše uopšten koncept, formula

„funkcije političke prirode“ isključuje bilo kakva „ prećutna ograničenja“ na pravo pristupa sudu. U stavu 113 presude, Sud teži da ograniči obim principa koji je prihvatio primećujući da se odluka Kasacionog suda: „ odnosila samo na jedan aspekt prava da se podnese tužba protiv države, a to je pravo da se zahteva odšteta zbog akta vlade koji se odnosi na vođenje rata“. Međutim, odluka Kasacionog suda, koja je po mišljenju Suda zadovoljila zahteve Konvencije, zasnivala se samo na političkoj prirodi osporavanog akta (videti stav 106 presude). Nije ni jasno kako i zašto razlika može da se povuče između političkih akata rata i drugih oblika političkih akata u svrhu odlučivanja da li treba da se dopusti pristup sudu.

U donošenju svog zaključka, Kasacioni sud je odabrao da zanemari prirodu sudskih postupaka koje su pokrenuli podnosioci predstavke: ti sudski postupci se nisu direktno odnosili na učešće Italije u oružanom sukobu kao članice NATO-a i njihov cilj nije bio da se akt Vlade stavi po strani. Njihov cilj je jednostavno bio da se dobije odšteta za udaljene posledice političkih akata koji su u pitanju, posledice koje su bile čisto potencijalne i koje nisu bile povezane sa ciljem tih akata. Uprkos opštoj prirodi prava iz člana 2043 italijanskog Građanskog zakonika, Kasacioni sud je na kraju odbio da prihvati da je bilo koji italijanski sud imao nadležnost da razmatra tužbene zahteve podnosilaca predstavke na osnovu domaćeg prava, isključivo zato što je odluka da se učestvuje u gore navedenim vojnim operacijama bila političke prirode. Kasacioni sud je stoga otišao dalje od bilo kog legitimnog cilja koji opravdava doktrinu političkog akta i daleko izvan granica proporcionalnosti.

Mogu da razumem zašto bi države težile da se zaštite od pretnji zakonskim tužbama kao u predmetnom slučaju. Međutim, žalim što je većina u Sudu prihvatila rešenje koje zadaje udarac samim temeljima Konvencije.