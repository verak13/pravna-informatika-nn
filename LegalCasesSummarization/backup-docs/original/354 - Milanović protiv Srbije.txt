EVROPSKI SUD ZA LjUDSKA PRAVA
DRUGO ODELjENjE
PREDMET MILANOVIĆ protiv SRBIJE
(predstavka broj 44614/07)
PRESUDA
STRAZBUR
14. decembar 2010. godine

Ova presuda će postati pravosnažna u okolnostima predviđenim članom 44., stav 2. Konvencije. Moguće su redaktorske promene.

 

U predmetu Milanović protiv Srbije, Evropski sud za ljudska prava (Drugo odeljenje), na zasedanju Veća u sastavu:

Francoise Tulkens, predsednik,

Danute Jočiene,

Dragoljub Popović,

András Sajó,

Nona Tsotsoria,

Kristina Pardalos,

Guido Raimondi, sudije

i Stanley Naismith, sekretar Odeljenja,

posle većanja na zatvorenoj sednici održanoj 23. novembra 2010. godine, izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (broj 44614/07) protiv Srbije, koju je Sudu prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija"), podneo državljanin Srbije, g. Života Milanović (u daljem tekstu: "Podnosilac predstavke"), 2. oktobra 2007. godine

2. Podnosioca predstavke zastupala je gđa T. Drobnjak, advokat iz Beograda. Vladu Srbije (u daljem tekstu: "Vlada") zastupao je njen zastupnik, g. S. Carić.

3. Predsednik veća je predstavki dao prednost u skladu sa Pravilom 41 Poslovnika Suda.

4. Podnosilac predstavke se žalio zbog niza verski motivisanih napada izvršenih protiv njega.

5. Sud je 16. novembra 2009. godine odlučio da predstavku dostavi Vladi. Prema odredbama člana 29. stav 3. Konvencije, odlučeno je takođe da se osnovanost predstavke razmatra zajedno sa dopuštenošću.

ČINjENICE

I. OKOLNOSTI PREDMETA

6. Podnosilac predstavke, g. Života Milanović rođen je 1961. godine i živi u selu Belica, opština Jagodina, Srbija. On povremeno međutim boravi u praznom stanu svog rođaka u Jagodini, gradu od nekih 35.000 stanovnika.

A. Uvod

7. Podnosilac predstavke je od 1984. godine vodeći član Vaišnava Hindu verske zajednice u Srbiji, inače poznate kao Hare Krišna.

8. Podnosilac predstavke je 2000. godine i 2001. godine navodno počeo da prima anonimne pretnje telefonom. Jednom prilikom mu je navodno rečeno da će ga "spaliti zbog širenja ciganske vere".

9. Podnosilac predstavke je krajem 2001. godine obavestio SUP Jagodina (u daljem tekstu: "policija") o ovim pretnjama i izneo utisak da su to pretnje članova organizacije zvane "Srpski vitezovi", lokalnog ogranka poznatije krajnje desničarske organizacije zvane "Obraz".

B. Napadi iz septembra 2001. godine i druge relevantne činjenice

10. Neodređenog dana u septembru 2001. godine u večernjim časovima, podnosioca predstavke je sa leđa ispred stana njegovog rođaka u Jagodini napao nepoznati muškarac i udario ga po glavi predmetom nalik na neku vrstu drvene palice.

11. Podnosioca predstavke je 24. septembra 2001. godine oko 12.30 časova još jednom napao jedan od trojice neidentifikovanih muškaraca. U napadu je podnosilac predstavke zadobio nekoliko posekotina u predelu glave i grudi, a odsečen mu je i pramen kose - rep. Napad se još jednom desio ispred stana njegovog rođaka u Jagodini.

12. Podnosilac predstavke je istog dana, pošto mu je ukazana lekarska pomoć, ovaj događaj prijavio policiji. On je između ostalog naveo da njegovi napadači verovatno pripadaju ekstremnoj organizaciji pod nazivom "Srpski vitezovi".

13. Policija je kasnije tog dana obavila uviđaj i pokušala da nađe podnosioca predstavke. Susedi su navodno rekli da on retko boravi u stanu njegovog rođaka.

14. Policija je 25. septembra 2001. godine ponovo obavila razgovor sa podnosiocem predstavke, koji je izjavio da su muškarci koji su ga napali 24. septembra 2001. godine bili "veliki i jaki", ali da je bilo isuviše mračno da bi video bilo šta drugo. On je takođe prepričao raniji napad, ali je objasnio da ga nije prijavio policiji pošto nije "video napadača".

15. Policija je istog dana izdala interni dokument u kome je iznela "akcioni plan". Kao deo tog plana, policija je navodno ispitala tri pripadnika lokalne grupe "Skinheads", ali joj te osobe nisu dale "korisne informacije".

16. Policija je 30. septembra 2001. godine, odnosno 5. oktobra 2001. godine obavila razgovor sa direktorima lokalnih škola u pokušaju da prikupi informacije o organizacijama na koje se poziva podnosilac predstavke. Međutim, "korisne informacije" nisu ni tada dobijene.

V. Napadi iz jula 2005. godine i druge relevantne činjenice

17. Podnosilac predstavke je 11. jula 2005. godine uveče doživeo još jedan napad. U blizini stana njegovog rođaka u Jagodini, podnosioca predstavke je u stomak ubo jedan od tri nepoznata mladića koja su se tu nalazila. Ovaj događaj je policiji prijavila mesna bolnica koja je podnosiocu predstavke ukazala neodložnu lekarsku pomoć.

18. Policija je potom stigla u bolnicu i obavila razgovor sa podnosiocem predstavke, koji je opisao napad i insistirao da je bio verski motivisan.

19. U pet navrata između 13. jula 2005. godine i 27. jula 2005. godine policija je pokušala da stupi u kontakt sa podnosiocem predstavke na adresi njegovog rođaka, ali bez uspeha. Od suseda je saznala da podnosilac predstavke uglavnom živi sa roditeljima u selu Belica i samo retko provodi vreme u Jagodini. Susedi su takođe obavestili policiju da nisu videli predmetni događaj.

20. U belešci od 13. jula 2005. godine policajac je naveo da podnosilac predstavke, prilikom razgovora 11. jula 2005. godine, nije dao neophodne detalje u vezi sa predmetnim događajem. Štaviše, iako je kod sebe imao mobilni telefon za vreme i posle napada on nije odmah pozvao policiju, što bi veoma olakšalo istragu.

21. Policija je navodno 20. jula 2005. godine obišla nekoliko mesta u pokušaju da "identifikuje" organizaciju pod nazivom "Srpski vitezovi", ali "korisne informacije nisu dobijene".

22. Policija je 31. jula 2005. godine obavila kratak razgovor sa podnosiocem predstavke u selu Belica. U izveštaju od istog datuma je navela da podnosilac predstavke, međutim, nije "želeo dalje kontakte" i konstatovala njegovu dobru poznatu versku pripadnost, kao i njegov "prilično čudan izgled".

23. Policija je 4. avgusta 2005. godine ponovo pokušala da stupi u kontakt sa podnosiocem predstavke u selu Belica. Kako se ispostavilo, podnosilac predstavke nije bio tu, a susedi su policiji rekli da on u selu boravi uglavnom u zimskim mesecima.

24. Policija je 25. avgusta 2005. godine obavestila Ministarstvo unutrašnjih poslova da nije pronašla nikakve dokaze o postojanju organizacija pod nazivom "Srpski vitezovi", odnosno "Obraz", u opštini Jagodina. Policija je dalje konstatovala da je podnosilac predstavke član "verske sekte" zvane Hare Krišna.

25. Policija je 26. avgusta 2005. godine i 29. avgusta 2005. godine pokušala da stupi u kontakt sa podnosiocem predstavke na raznim mestima, ali bez uspeha.

26. Policija je 15. septembra 2005. godine podnela krivičnu tužbu protiv nepoznatih počinilaca Opštinskom javnom tužilaštvu u Jagodini. Tužba se odnosila na napad od 11. jula 2005. godine, a predmetni događaj je u njoj razvrstan kao "manja telesna povreda naneta opasnim oružjem".

27. Policija je 19. septembra 2005. godine ponovo obavila razgovor sa podnosiocem predstavke.

28. Podnosilac predstavke je kasnije tog meseca policajcima dostavio primerak "Srpskog fronta", navodeći da navedeni časopis objavljuju nacionalističke organizacije čiji su ga članovi verovatno napali.

29. Neodređenog dana posle toga, u ime podnosioca predstavke Ministarstvu unutrašnjih poslova obratio se Komitet pravnika za ljudska prava.

30. Ministarstvo je 19. oktobra 2005. godine izjavilo da mesna policija zaista nije obavila svoju dužnost i da nije identifikovala napadače na podnosioca predstavke. Ministarstvo je, međutim, obećalo da će to ubrzo biti urađeno, i da će podneti prijavu protiv odgovornih pojedinaca.

31. Podnosilac predstavke i "Inicijativa mladih za ljudska prava" 15. marta 2006. godine zajednički su podneli krivičnu prijavu Okružnom javnom tužilaštvu u Jagodini. Krivična tužba se odnosila na događaj od 11. jula 2005. godine i u njoj se tvrdilo da je podnosilac predstavke bio žrtva krivičnog dela "izazivanje nacionalne, rasne i verske mržnje i netrpeljivosti", (u daljem tekstu "zločin mržnje"), a koje je počinjeno zlostavljanjem. Krivična prijava je dopunjena lekarskim uverenjem kojim se dokumentuju povrede podnosioca predstavke.

32. Okružno javno tužilaštvo je 12. aprila 2006. godine obavestilo policiju o ovoj krivičnoj prijavi i zatražilo "preduzimanje neophodnih mera".

33. Policija je 11. juna 2006. godine pokušala da stupi u kontakt sa podnosiocem predstavke, ali bez uspeha.

G. Napadi iz juna 2006. godine i druge relevantne činjenice

34. Podnosilac predstavke je još jednom napadnut 18. juna 2006. godine, oko 2.30 ujutro na vratima stana njegovog rođaka u Jagodini, ovog puta od strane jednog nepoznatog napadača, koji ga je ubo u stomak i na temenu mu naneo posekotine u obliku krsta. Podnosilac predstavke je izjavio da je napadač imao kapuljaču, da je visok nekih 180 cm, da je nosio taman džemper, i da je bio u pratnji drugog čoveka. Podnosilac predstavke je taksijem odveden u bolnicu, gde mu je odmah ukazana lekarska pomoć, a lekari su taj događaj prijavili policiji, koja je od podnosioca predstavke odmah uzela izjavu i sprovela uviđaj. Međutim, nije bilo materijalnih dokaza i nije identifikovana nijedna osoba koja je odgovarala opisu napadača podnosioca predstavke.

35. Policija je 23. juna 2006. godine ponovo obišla mesto zločina, i razgovarala sa susedom čiji balkon gleda na ulicu. Sused je izgleda izjavio da nije video taj događaj kao i da podnosioca predstavke nikada nije video u društvu drugih osoba.

36. U periodu između 1. jula 2006. godine i 8. jula 2006. godine policija je ispitivala i druge susede, ali opet bez uspeha.

37. Podnosilac predstavke i "Inicijativa mladih za ljudska prava" zajednički su 3. jula 2006. godine podneli krivičnu tužbu Okružnom javnom tužilaštvu u vezi sa događajem koji se desio 18. juna 2006. godine. U tužbi se navodi da je podnosilac predstavke bio žrtva zločina mržnje, kao i krivičnog dela teške telesne povrede. Podnosilac predstavke je priložio lekarsko uverenje kojim dokumentuje povrede i jedan broj fotografija u istu svrhu.

38. Policija je 7. jula 2006. godine obavila razgovor sa vozačem taksija koji, međutim, nije dao dodatne podatke o tom događaju.

39. Podnosilac predstavke je 20. jula 2006. godine dao izjavu policiji, tvrdeći da je napad protiv njega izvršila "klero-fašistička" organizacija. S tim u vezi, podnosilac predstavke je pozvao policiju da ispita verskog vođu jedne političke partije u Srbiji da li neki članovi njegove partije pripadaju grupi "Skinheads", kao i da poseti mesnu crkvu u kojoj navodno organizacija zvana "Obraz" ima svoje prostorije.

40. Okružno javno tužilaštvo je 21. jula 2006. godine obavestilo policiju o krivičnoj prijavi podnetoj 3. jula 2006. godine.

41. Policija je do avgusta 2006. godine podnela krivičnu prijavu protiv nepoznatih počinilaca Opštinskom javnom tužilaštvu u Jagodini. Tužba se odnosila na napad od 18. juna 2006. godine, a povrede podnosioca predstavke su definisane kao lake.

42. Policija je 22. avgusta 2006. godine obavila razgovor sa mesnim sveštenikom, koji je odbacio tvrdnje da je u crkvi ili u njenim prostorijama ikada bilo sedište neke ekstremističke organizacije ili neformalne grupe. On je dalje naglasio da je za organizaciju "Obraz" čuo samo iz medija.

43. Dva starija člana mesnog i okružnog ogranka predmetne političke partije su do 25. avgusta 2006. godine rekla policiji da u njihovom članstvu nema pripadnika grupe "Skinheads", niti članova "Obraza". Oni su još naglasili da druge političke partije možda manipulišu podnosiocem predstavke.

D. Napadi iz juna 2007. godine i druge relevantne činjenice

44. Podnosilac predstavke je još jednom napadnut 29. juna 2007. godine, oko 4.20 ujutro. Pošto je otvorio vrata stana njegovog rođaka u Jagodini jednom čoveku koji je rekao da je iz policije, podnosilac predstavke je izboden u grudi, po rukama i nogama. Ovaj događaj je policiji prijavila mesna bolnica koja je podnosiocu predstavke ukazala neodložnu lekarsku pomoć.

45. Policija je posle toga stigla u bolnicu i obavila razgovor sa podnosiocem predstavke koji je prepričao napad, dodavši da je njegov napadač bio veliki čovek obrijane glave i obučen u tamnu odeću.

46. Policija je naknadno obavila uviđaj i tražila napadača podnosioca predstavke, ali nije pronašla nikoga ko odgovara opisu. Policija je konstatovala da odeća podnosioca predstavke nije bila ni rasporena ni pocepana i nije otkrila "materijalne dokaze".

47. Podnosilac predstavke je 2. jula 2007. godine podneo policiji krivičnu prijavu.

48. Podnosilac predstavke i "Inicijativa mladih za ljudska prava" su zajednički 5. jula 2007. godine podneli dodatnu krivičnu prijavu Okružnom javnom tužilaštvu. Tužba se odnosila na događaj od 29. juna 2007. godine i u njoj se navodi da je podnosilac predstavke bio žrtva zločina mržnje, kao i krivičnog dela teške telesne povrede. Podnosilac predstavke je ponovo priložio lekarsko uverenje kojim dokumentuje povrede i jedan broj fotografija u istu svrhu.

49. Okružno javno tužilaštvo je 11. jula 2007. godine obavestilo policiju o ovoj krivičnoj prijavi i zatražilo da se preduzmu svi neophodni koraci da se počinilac identifikuje.

50. Ista kancelarija je ovaj zahtev ponovila 13. jula 2007. godine.

Đ. Ostale relevantne činjenice

51. Noževi upotrebljeni za napad na podnosioca predstavke su izgleda imali skraćena sečiva i osmišljeni su tako da ne nanesu fatalne povrede.

52. U izveštaju od 27. septembra 2001. godine policajac je konstatovao da je 26. septembra 2001. godine podnosilac predstavke otišao u prostorije lokalne televizijske stanice da protestuje zbog ranije emisije u kojoj je Hare Krišna opisana kao opasna sekta. Policajac je konstatovao da je podnosilac predstavke verbalno vređao glavnog urednika stanice, kao i novinara, i da ga je na kraju služba obezbeđenja morala da odstrani iz zgrade.

53. Kao odgovor na prijavu koju je u ime podnosioca predstavke 28. septembra 2005. godine podneo Komitet pravnika za ljudska prava, Generalni inspektorat Ministarstva unutrašnjih poslova je naveo da, u vezi sa napadima od septembra 2001. godine i jula 2005. godine, policija nije postupila sa neophodnom marljivošću. Na osnovu ovog zaključka, jedan od policajaca koji je učestvovao u istrazi je kažnjen 7. novembra 2005. godine umanjenjem plate za 10%.

54. Izgleda da je, na osnovu brojnih izveštaja, u decembru 2005. godine Ministarstvo unutrašnjih poslova proglasilo nekoliko organizacija za ekstremne, uključujući i "Obraz", koja je opisana kao klero-fašistička.

55. Advokat koji je zastupao podnosioca predstavke i "Inicijativa mladih za ljudska prava" su 19. oktobra 2006. godine (u daljem tekstu: "advokat") zatražili da Okružno javno tužilaštvo objasni status dve krivične prijave podnete u vezi sa napadima od 11. jula 2005. godine, odnosno 18. juna 2006. godine. Navedena kancelarija je 31. oktobra 2006. godine obavestila advokata da su krivične prijave prosleđene policiji, ali da im ona nije dostavila nikakve informacije. Advokat je 6. marta 2007. godine još jednom urgirao kod Okružnog javnog tužilaštva, a 9. marta 2007. godine ova kancelarija ju je obavestila da tek treba da dobije informacije od policije.

56. Okružno javno tužilaštvo je 19. jula 2007. godine obavestilo podnosioca predstavke da mu policija nije dostavila nikakve informacije u vezi sa tri krivične prijave podnete od jula 2005. godine.

57. Istražni sudija je 7. marta 2008. godine, kao deo preliminarne istrage sa ciljem da se identifikuju počinioci, saslušao podnosioca predstavke u vezi sa svim napadima protiv njega. Podnosilac predstavke je prepričao te događaje dodavši, između ostalog, da veruje da je video napadača od 29. juna 2007. godine u jednom trenutku kasnije te godine. Mladić je išao ulicom sa još jednim obrijanim mladićem, a obojica su nosila majice sa odštampanom godinom 1389. (očigledno se navedena godina odnosila na srednjevekovnu bitku na Kosovu između Srba i Turaka, a da je moguće da krajnje-desničarska organizacija nosi ovu godinu kao deo svog naziva, "Srpski narodni pokret 1389").

58. Medicinski stručnjak je 23. aprila 2008. godine konstatovao da je fizička šteta koju je pretrpeo podnosilac predstavke laka telesna povreda naneta opasnim oružjem.

59. Okružno javno tužilaštvo je 7. maja 2008. godine obavestilo policiju o ovom nalazu i zatražilo da se postupi na odgovarajući način.

60. U periodu između 10. oktobra 2008. godine i 20. januara 2009. godine policija je izgleda obavila razgovore sa šest lica osumnjičenih da su počinila krivična dela uz upotrebu noža, ali "korisne informacije nisu dobijene".

61. Policija je 25. novembra 2008. godine obavila razgovor sa izvesnim B. M. koji je osumnjičen kao jedan od mogućih napadača na podnosioca predstavke. B. M. je ostao pri stavu da ništa ne zna o tim događajima.

62. Podnosilac predstavke je ostao pri stavu da ga je jednom prilikom policija savetovala da uveče ne izlazi pošto to "očigledno provocira" druge, i da je više puta izgledalo da je postojalo veće interesovanje da se pre diskutuje o njegovim verskim ubeđenjima, a ne o predmetnim događajima. Vlada je iznela da podnosilac predstavke nije te navode potkrepio dokazima.

63. Republički javni tužilac je u septembru 2009. godine uputio zahtev Ustavnom sudu da zabrani rad i "Obraza" i "Srpskog narodnog pokreta 1389", zbog, između ostalog, podsticanja rasne i verske mržnje širom Srbije.

64. U izveštaju od 12. aprila 2010. godine, između ostalog, policija je konstatovala da je: (a) najveći broj napada na podnosioca predstavke prijavljen oko Vidovdana, velikog pravoslavnog verskog praznika; (b) podnosilac predstavke naknadno ovim događajima dao publicitet u javnim medijima i da je, dok je to činio, "naglašavao" svoju versku pripadnost; (v) priroda povreda podnosioca predstavke bila takva da se samo-nanošenje ne može isključiti; i (g) da sve povrede nisu bile duboke, što se može smatrati čudnim i što bi podrazumevalo veliku veštinu napadača na podnosioca predstavke koji ga nikada nisu oborili već su ga "napali sa daljine". U istom izveštaju, međutim, policija je dalje podsetila da ih je Okružno javno tužilaštvo požurivalo da ispitaju aspekt zločina mržnje kod ovih napada i navela da će se istraga nastaviti. Policija je nedavno navodno ispitala nekoliko poznatih prekršilaca, doušnika i narkomana, kao i nekoliko suseda podnosioca predstavke, ali nije dobila korisne informacije.

II. RELEVANTNO DOMAĆE PRAVO

65. Relevantne domaće odredbe sadržane su čl. 19, 20, 46, 61, 223, 235, 241, 242, 433. i 437. Zakonika o krivičnom postupku (objavljen u "Službenom glasniku Savezne Republike Jugoslavije", br. 70/01 i 68/02, kao i u "Službenom listu Republike Srbije" - Sl. list RS - br. 58/04, 85/05, 115/05, 46/06, 49/07, 122/08, 20/09 i 72/09) i članu 317. stav 2. Krivičnog zakonika (objavljen u "Službenom listu RS", br. 85/05, 88/05 i 107/05).

66. U skladu sa ovim odredbama, zvaničan krivični postupak može se pokrenuti na zahtev ovlašćenog tužioca. U vezi sa krivičnim delima koja se gone po službenoj dužnosti, kao što je "podsticanje etničke, rasne i verske mržnje i netrpeljivosti" počinjeno zlostavljanjem, što je teško krivično delo kažnjivo zatvorom do osam godina, ovlašćeni tužilac je javni tužilac lično.

67. Pravo javnog tužioca da odluči o pokretanju gonjenja vezano je, međutim, načelom zakonitosti koje zahteva da on mora da postupi kad god postoji opravdana sumnja da je počinjeno krivično delo koje se goni po službenoj dužnosti. Nema razlike u tome da li je javni tužilac saznao za taj događaj iz krivične prijave koju je podnela žrtva ili neko drugo lice, ili je zapravo samo čuo glasine u tom smislu.

68. Javni tužilac preduzima mere neophodne za preliminarnu istragu krivičnih dela koja se gone po službenoj dužnosti i identifikaciju navodnih počinilaca. U tom smislu on ima ovlašćenje da koordinira rad raznih službi za primenu zakona i drugih vladinih tela.

69. Ako javni tužilac utvrdi da, na osnovu dokaza koje ima pred sobom, postoji osnovana sumnja da je neko lice izvršilo krivično delo koje podleže gonjenju po službenoj dužnosti, on će od nadležnog suda zatražiti da pokrene zvaničan krivični postupak.

70. Ako, međutim, javni tužilac odluči da ne postoji osnov za pokretanje takvog postupka, on mora žrtvu da obavesti o toj odluci, koja zatim ima pravo da preuzme gonjenje u tom predmetu u svoje ime, u svojstvu oštećene strane kao tužioca.

71. Ne postoji vremenski rok u kom javni tužilac, posle podnošenja krivične prijave od strane žrtve, mora da odluči da li da pokrene krivični postupak. Takođe, u vezi sa krivičnim delima koja se kažnjavaju zatvorom više od pet godina, bez odluke tužilaštva da se krivična prijava koju je žrtva podnela odbaci, žrtva ne može lično preuzeti gonjenje u tom predmetu. U svakom slučaju, ni javni tužilac ni žrtva koja postupa u svojstvu oštećene strane kao tužilac ne mogu tražiti pokretanje zvaničnog krivičnog postupka u nedostatku informacija u vezi sa identitetom navodnog počinioca.

72. Konstatovano je, međutim, da su domaći sudovi u prošlosti smatrali da se u vezi sa krivičnim delom podsticanja etničke, rasne ili verske mržnje i netrpeljivosti društvo u celini smatralo žrtvom, a ne oštećeno lice lično, što znači da je ono moglo samo, posle eventualnog proceduralnog odbacivanja, preuzeti gonjenje u predmetu za neko drugo manje krivično delo (mišljenje usvojeno na zajedničkom sastanku Saveznog suda, Vrhovnog suda i Vrhovnog vojnog suda Socijalističke Federativne Republike Jugoslavije 22. juna 1989. godine).

III. RELEVANTNI MEĐUNARODNI NALAZI I MIŠLjENjA

A. Evropska komisija protiv rasizma i netrpeljivosti (ECRI), Izveštaj za Srbiju, CRI (2008) 25, usvojen 14. decembra 2007. godine i objavljen 29. aprila 2008. godine

73. Relevantni stavovi ovog izveštaja glase kako sledi:

"45. ECRI konstatuje sa zabrinutošću da ... postoji neprijateljska klima prema verskim manjinama [u Srbiji]. Ovu klimu delom stvaraju pojedini medijski distributeri i političari. Članovi tih grupa se takođe napadaju, ponekad od strane članova neo-nacističkih ili krajnje desničarskih grupa, a njihovi verski objekti su predmet vandalskih napada i/ili namerno se pale. I pored smanjenja broja ovih napada poslednjih godina, nevladine organizacije, od kojih su neke imale između 100 i 150 napada godišnje, konstatuju da su oni postali žešći. Verske zajednice nerado prijavljuju ove napade i o njima ne pričaju u javnosti. Možda zbog toga što policija i sudski aparat uvek ne reaguju na odgovarajući način na ovaj problem. Verske zajednice osuđuju činjenicu da se samo nekoliko lica izvede pred pravdu zbog izvršenja takvih dela, a da se oni za koje se utvrdi da su krivi često samo novčano kažnjavaju.

...

52. Trenutno u Srbiji postoji izvesna klima neprijateljstva prema ... verskim grupama [,] koju podstiče jedan broj medijskih distributera i političara. Krajnje desničarske grupe takođe pomažu stvaranju negativnih osećanja prema tim zajednicama ... Nevladine organizacije osuđuju izvesnu sklonost na strani vlasti da zataškaju ovu klimu netrpeljivosti prema ... verskim manjinama i činjenicu da su preduzele samo neke mere da to isprave."

B. Mišljenja "Foruma 18"

74. "Forum 18" je hrišćanska, norveško-danska, dobrotvorna inicijativa koja deluje preko Interneta i elektronske pošte. Ona "izvorno izveštava i analizira povrede slobode misli, svesti i verovanja svih ljudi, bez obzira na versku pripadnost, na objektivan, tačan i blagovremen način".

1. Srbija: Nasilje protiv verskih zajednica se nastavlja (članak objavljen 9. oktobra 2007. godine)

"... Izgleda da broj napada na verske zajednice u Srbiji nastavlja da se smanjuje ... Međutim, izgleda da sami napadi postaju više nasilni i da, kao i prethodnih godina, postoji verovatnoća da će pripadnici verskih manjina biti napadnuti. Izgleda da je policija i dalje nevoljna da štiti pripadnike verskih manjina ili verske objekte za koje postoji rizik od napada - čak i kada su ranije napadani. Pripadnici verskih manjina su prošle godine tučeni i ranjavani, a verski objekti su bili mete namernog paljenja. Verski objekti Pravoslavne crkve su ponekad pljačkani, ali je ogromna većina napada na ... pojedince pripadnike verske manjine i imovinu ..."

2. Srbija: Zašto vlasti ne sprečavaju versko nasilje? (članak objavljen 7. februara 2008. godine)

"I pored toga što se napadi na verske zajednice nastavljaju izvestan broj godina, Služba vesti organizacije "Forum 18" utvrdila je da izgleda da srpske vlasti preduzimaju samo neke mere da zaštite svoje građane. Ekstremni primer nevoljnosti vlasti da osiguraju pravdu žrtvama pripadnicima verske manjine je slučaj Živote Milanovića, jedinog poklonika Hare Krišne u Jagodini ..."

3. Srbija: Istraživanje verske slobode u Srbiji, februar 2009. godine (istraživanje objavljeno 26. februara 2009. godine)

"...Najozbiljniji problem koji ugrožava veru ili verovanje u Srbiji su nasilni napadi, zajedno sa problemom vlasti koje pokazuju nedostatak volje da napadače uhvate i osude. Međutim, godišnja istraživanja Službe vesti organizacije "Forum 18" pokazuju da se broj napada smanjuje, sa manje napada u 2007. godini i 2008. godini u poređenju sa prethodnim godinama. Želja Srbije da postane član Evropske unije, zajedno sa obraćanjem više pažnje od strane političara na to da Srbija postane otvorenija zemlja, izgleda da utiču na stavove stanovništva, a time i mogućnost napada. Mnogi napadi i pretnje protiv "ne-tradicionalnih" verskih zajednica su od strane ekstremnih nacionalista koji smatraju da su te zajednice u izvesnom smislu izdajnici naroda ... Ne postoji doslednost u hapšenju napadača i pokretanju sudskih postupaka protiv njih. Ustav Srbije iz 2006. godine garantuje slobodu vere, i zabranjuje podsticanje verske netrpeljivosti i mržnje. Međutim, pripadnici verskih manjina su rekli "Forumu 18" da te ideje tek treba da postanu realnost u svakodnevnom iskustvu."

PRAVO

I. NAVODNA POVREDA ČLANA 3. KONVENCIJE

75. Prema članu 3. Konvencije, podnosilac predstavke žalio se što Tužena država nije sprečila ponovljene napade na njega, kao i na njenu nespremnost da sprovede odgovarajuću istragu ovih događaja. Član 3. glasi kako sledi:

"Niko ne sme biti podvrgnut mučenju, ili nečovečnom ili ponižavajućem postupanju ili kažnjavanju"

A. Dopuštenost

76. Vlada je ostala pri stavu da se predstavka može smatrati nekompatibilnom sa odredbama Konvencije ratione temporis u onoj meri u kojoj se odnosi na događaje koji su se desili pre ratifikacije Konvencije od strane Srbije 3. marta 2004. godine. Međutim, ona je zatim priznala da događaji iz 2001. godine mogu zaista da obezbede važan kontekst u vezi sa napadima koji su se desili posle toga.

77. Podnosilac predstavke je tvrdio da su njegove pritužbe kompatibilne sa odredbama Konvencije ratione temporis.

78. Sud primećuje da je, u skladu sa opšte prihvaćenim načelima međunarodnog prava, Država ugovornica obavezna prema Konvenciji samo u vezi sa događajima koji su se desili posle njenog stupanja na snagu. On dalje konstatuje da je Srbija ratifikovala Konvenciju 3. marta 2004. godine i da su se neki događaji na koje se poziva u predstavci u ovom slučaju zaista desili pre tog datuma. Prema tome, Sud ima nadležnost ratione temporis da razmatra pritužbe podnosioca predstavke samo u delu koji se odnosi na događaje počev od 3. marta 2004. godine. On će i pored toga, zbog konteksta i razmatrajući situaciju na koju se žali kao celinu (vidi, mutatis mutandis, Šobota-Gajić protiv Bosne i Hercegovine, broj 27966/06, stav 45., 6. novembar 2007. godine), takođe uzeti u obzir svaki i sve relevantne događaje pre tog datuma (vidi, mutatis mutandis, Salontaji-Drobnjak protiv Srbije, broj 36500/05, stav 110., 13. oktobar 2009. godine). Shodno tome, primedba Vlade se mora odbiti.

79. Sud konstatuje da pritužbe podnosioca predstavke nisu očigledno neosnovane u okviru značenja člana 35. stav 3. Konvencije. On dalje konstatuje da nisu nedopuštene ni po kom drugom osnovu. One se prema tome moraju proglasiti dopuštenim.

B. Osnovanost

1. Navodi stranaka

80. Podnosilac predstavke je ponovo potvrdio svoje pritužbe. Dodao je i to da se i posle mnogo godina od napada počinioci tek treba da utvrde i da se čini da policija i dalje razmatra ideju da je on sebi sam naneo povrede. Takođe je postojala veoma loša koordinacija između javnog tužioca i policije, a podnosilac predstavke nije obaveštavan o toku istrage. Dalje, policija je uglavnom provodila vreme tražeći podnosioca predstavke i ponovno razgovarajući sa njim i pored toga što ga je ranije ispitala i na sličan besmislen način, ispitivala susede podnosioca predstavke, kao i vozača taksija, iako je jasno da ta lica nisu imala da ponude korisne informacije. Najzad, podnosilac predstavke je istakao da nadležni domaći organi nisu preduzeli značajne korake od 2009. godine.

81. Vlada je osporila navode podnosioca predstavke. Ona je ostala pri stavu da na početku zlostavljanje, kojem je podnosilac predstavke bio izložen, nije imalo minimalni nivo jačine za primenu člana 3. U svakom slučaju, srpsko tužilaštvo i organi za primenu zakona učinili su sve što je u njihovoj moći da se napadi u potpunosti istraže i počinioci otkriju. Saslušani su brojni potencijalni svedoci, obezbeđena je lekarska pomoć, istraženi su svi dostupni tragovi, a jedan policajac je čak disciplinski kažnjen. Položaj samog podnosioca predstavke, međutim, izgledao je ambivalentan, a njegovo ponašanje nekooperativno. Posebno je bilo teško naći ga, a on napade nije nijednom prijavio na vreme. Podnosilac predstavke takođe nije tražio da se njegov telefonski broj prati posle pretnji koje je dobio 2001. godine, što je moglo biti korisno u svrhe identifikacije i dovelo do osude. Dalje, opisi podnosioca predstavke njegovih napadača su bili nejasni, nije bilo očevidaca, a podnosilac predstavke nijednom nije ostao u Jagodini posle napada, čime je isključio blagovremeni uviđaj u njegovom prisustvu. Najzad, Vlada je iznela da nikada nisu utvrđeni materijalni tragovi napada, sem povreda koje je pretrpeo podnosilac predstavke i dostavila Sudu nekoliko pravosnažnih domaćih presuda, u nevezanim događajima, tvrdeći da je srpsko sudstvo bilo savršeno spremno da osudi pojedince koji su počinili zločine mržnje kada dostupni dokazi to garantuju.

2. Relevantna načela

82. Sud podseća da se član 3. Konvencije mora smatrati jednom od najosnovnijih odredbi Konvencije i da predviđa suštinske vrednosti demokratskih društava koja čine Savet Evrope (vidi Pretty protiv Ujedinjenog Kraljevstva, broj 2346/02, stav 49., ECHR 2002-III). Suprotno drugim odredbama u Konvenciji, on je apsolutan, bez izuzetka ili provizornosti ili mogućnosti odstupanja prema članu 15. Konvencije (vidi, između ostalog, Chahal protiv Ujedinjenog Kraljevstva, presuda od 15. novembra 1996. godine, stav 79., Izveštaji o presudama i odlukama 1996-V).

83. Uopšteno govoreći, radnje nekompatibilne sa članom 3. Konvencije prvenstveno stvaraju obavezu Visoke strane ugovornice ako su ih počinila lica na položaju. Međutim, obaveza Visokih strana ugovornica prema članu 1. Konvencije da svima u okviru njihove nadležnosti osiguraju prava i slobode definisane Konvencijom, uzeta u vezi sa članom 3., takođe zahteva od država da preduzmu mere osmišljene da osiguraju da pojedinci u okviru njihove nadležnosti nisu izloženi zlostavljanju od strane drugih privatnih lica (vidi A. protiv Ujedinjenog Kraljevstva, presuda od 23. septembra 1998. godine, stav 22., Izveštaji o presudama i odlukama 1998-VI; Z i drugi protiv Ujedinjenog Kraljevstva [VV], broj 29392/95, st. 73-75, ECHR 2001-V; E. i drugi protiv Ujedinjenog Kraljevstva, broj 33218/96, 26. novembar 2002. godine).

84. Imajući u vidu poteškoće koje se javljaju u savremenim društvima, nepredvidivost ljudskog ponašanja i izbore koji se moraju praviti u smislu prioriteta i sredstava, obim ove pozitivne obaveze se međutim mora tumačiti tako da vlastima ne nameće nemoguće ili nesrazmerno opterećenje. Stoga, ne mora svaka tvrdnja o postojanju rizika od zlostavljanja podrazumevati obavezu prema Konvenciji za organe da preduzmu operativne mere da ne dođe do ostvarivanja tog rizika. Za nastanak pozitivne obaveze, mora se utvrditi da su vlasti znale ili trebalo da znaju za stvarni i neposredni rizik od krivičnog dela zlostavljanja određenog pojedinca od trećeg lica, u vreme njegovog postojanja, kao i da nisu preduzele mere u okviru svojih ovlašćenja koje su se, razumno sudeći, mogle očekivati da bi se izbegao taj rizik. Takođe je relevantno da se razmotri potreba da se obezbedi da policija vrši svoja ovlašćenja radi kontrole i sprečavanja krivičnih dela na način kojim se u potpunosti poštuje blagovremeno postupanje i druge garancije kojima se zakonito ograničava opseg njenih radnji radi istrage krivičnog dela i dovođenja počinilaca pred lice pravde, uključujući garancije sadržane u čl. 5. i 8. Konvencije (vidi Mubilanzila Mayeka i Kaniki Mitunga protiv Belgije, broj 13178/03, stav 53., 12. oktobar 2006. godine; i Gldani pastva 97 Jehovinih svedoka protiv Gruzije, broj 71156/01, stav 96., ECHR 2007-V; vidi takođe, mutatis mutandis, Osman protiv Ujedinjenog Kraljevstva, 28. oktobar 1998. godine, stav 116., Izveštaji o presudama i odlukama 1998-VIII).

85. Sud dalje podseća da kada pojedinac podnese argumentovanu pritužbu da je ozbiljno zlostavljan, čime se krši član 3., ta odredba, tumačena u vezi sa članom 1. Konvencije, zahteva, izvođenjem zaključaka, da takođe postoji delotvorna službena istraga koja može da dovede do identifikacije i kažnjavanja odgovornih (vidi Assenov i drugi protiv Bugarske, 28. oktobar 1998. godine, stav 102., Izveštaji o presudama i odlukama 1998-VIII). Pozitivna obaveza ove vrste ne može se, u načelu, smatrati ograničenom samo na slučajeve maltretiranja od strane državnih predstavnika (vidi M.C. protiv Bugarske, broj 39272/98, stav 151., ECHR 2003-XII; Šečić protiv Hrvatske, broj 40116/02, stav 53., ECHR 2007-VI).

86. Najzad, obim gore navedene obaveze je obaveza sredstva, a ne rezultata. Vlasti su morale preduzeti sve razumne korake koje su imale na raspolaganju da obezbede dokaze u vezi sa tim događajem (vidi, mutatis mutandis, Menson protiv Ujedinjenog Kraljevstva (odluka), broj 47916/99, ECHR 2003-V). Obaveza da se sprovede hitna i razumna istraga se podrazumeva u ovom kontekstu (vidi, mutatis mutandis, Yaşa protiv Turske, presuda od 2. septembra 1998. godine, Izveštaji 1998-VI, p. 2439, st. 102 - 104), pošto se hitan odgovor organa može uopšteno smatrati suštinskim za očuvanje poverenja javnosti da će oni garantovati vladavinu prava i sprečavati svaku pojavu prikrivanja istine ili tolerisanja protivpravnih radnji (vidi Batı i drugi protiv Turske, br. 33097/96 i 57834/00, stav 136., ECHR 2004-IV (izvodi); Abdülsamet Yaman protiv Turske, broj 32446/96, stav 60., 2. novembar 2004. godine; i, mutatis mutandis, Paul i Audrey Edwards protiv Ujedinjenog Kraljevstva, broj 46477/99, stav 72., ECHR 2002-II).

3. Ocena Suda

87. Ako se vratimo na predmetni slučaj, Sud smatra da su povrede koje je podnosilac predstavke pretrpeo, a koje se uglavnom sastoje od brojnih posekotina, u kombinaciji sa osećanjem straha i bespomoćnosti, dovoljno ozbiljne da predstavljaju zlostavljanje u smislu člana 3. Konvencije (vidi Price protiv Ujedinjenog Kraljevstva, broj 33394/96, stav 24., ECHR 2001-VII).

88. Sud dalje konstatuje da do danas, mnogo godina posle napada, od kojih se poslednji dogodio 2007. godine, počinioci još nisu pronađeni i izvedeni pred lice pravde. U tom kontekstu, izgleda da podnosilac predstavke nije uporedo obaveštavan o toku istrage niti mu je pružena prilika da lično vidi i eventualno identifikuje napadače među izvesnim brojem svedoka i/ili osumnjičenih koje je policija ispitivala (vidi, na primer, st. 60. i 61. u gornjem tekstu). Istovremeno, policija je smatrala da je podnosilac predstavke možda sam sebi naneo povrede (vidi stav 64. u gornjem tekstu), iako nije postojao medicinski ili drugi značajan dokaz, zaista ništa drugo osim čistog nagađanja, u tom smislu. U saradnji između policije i javnog tužilaštva je takođe mnogo toga nedostajalo (vidi st 55. i 56. u gornjem tekstu), a cela istraga izgleda da je bila usresređena na Jagodinu uprkos činjenici da je poznato da su sumnjive krajnje-desničarske organizacije aktivne širom zemlje (vidi st. 24. i 63. u gornjem tekstu). Zaista, prema informacijama iz spisa predmeta, izjava podnosioca predstavke koja je ukazivala da je jedan od njegovih napadača mogao biti član organizacije zvane "Srpski narodni pokret 1389" (vidi stav 57. u gornjem tekstu) izgleda da uopšte nije uzeta u obzir.

89. Najzad, počev od jula 2005. godine, najkasnije, policiji je trebalo da bude jasno da je podnosilac predstavke, koji je bio član ranjive verske manjine (vidi, mutatis mutandis, Okkali protiv Turske, broj 52067/99, stav 70., ECHR 2006-XII (izvodi)), stalna meta napada i da je verovatno da će napada biti i u budućnosti, posebno u junu i julu svake godine pre ili ubrzo posle velikog verskog praznika (vidi stav 64. u gornjem tekstu). Uprkos tome, u još dva navrata ništa nije učinjeno da se ti napadi spreče. U blizini stana gde su se napadi odigrali nije postavljen video ili neki drugi nadzor, policijske zasede nisu ni razmotrene, a podnosiocu predstavke ni u jednom trenutku nije ponuđena zaštita od strane specijalne policijske jedinice , što je moglo da spreči njegove buduće napadače.

90. S obzirom na gore navedeno i mada su organi Tužene države preduzeli mnoge korake i imali značajne objektivne poteškoće, uključujući i donekle neodređene opise napadača od strane podnosioca predstavke kao i očigledno nepostojanje očevidaca, Sud smatra da oni nisu preduzeli sve opravdane mere da sprovedu odgovarajuću istragu. Oni takođe nisu preduzeli opravdane i delotvorne korake da spreče da se zlostavljanje podnosioca predstavke ponovi, uprkos činjenici da je stalan rizik od toga bio realan, neposredan i predvidiv.

91. U takvim okolnostima, Sud ne može a da ne utvrdi da je došlo do kršenja člana 3. Konvencije.

II. NAVODNA POVREDA ČLANA 14. U VEZI SA ČLANOM 3. KONVENCIJE

92. Prema članu 14. Konvencije, zajedno sa članom 3., podnosilac predstavke se dalje žalio što Tužena država nije na odgovarajući način ispitala napade na njega zbog njegove verske pripadnosti. Član 14. glasi kako sledi:

"Uživanje prava i sloboda predviđenih u ovoj Konvenciji obezbeđuje se bez diskriminacije po bilo kom osnovu, kao što su pol, rasa, boja kože, jezik, veroispovest, političko ili drugo mišljenje, nacionalno ili socijalno poreklo, povezanost s nekom nacionalnom manjinom, imovina, rođenje ili drugi status."

A. Dopuštenost

93. Sud konstatuje da je ova pritužba povezana sa gore razmatranom, pa se na isti način mora proglasiti dopuštenom.

B. Osnovanost

1. Navodi stranaka

94. Podnosilac predstavke je ponovo potvrdio svoju pritužbu, dodavši da je jasno da ga je policija smatrala "čudnim", da nije sarađivao i da je čak bio nedruštven samo zbog vere. Sem ispitivanja jedne grupe članova "Skinheads" 2001. godine, izgleda da su organi Tužene države više bili zainteresovani da raspravljaju o "sumnjivoj" prirodi zajednice Hare Krišna nego da otkriju verski aspekt predmetnih napada.

95. Vlada je ostala pri stavu da podnosilac predstavke nije pružio dokaze u smislu povrede člana 14. Konvencije. Zvanična istraga napada protiv podnosioca predstavke je bila nepristrasna, a svi navodi da se iza ovih događaja kriju verski motivi temeljno su provereni od strane nadležnih domaćih organa. Dalje, nikada nije prijavljen nijedan napad na nekog drugog člana zajednice Hare Krišna u Jagodini, a svaka zainteresovanost policije za ovu zajednicu bila bi savršeno opravdana s obzirom na navodnu motivisanost napada na podnosioca predstavke.

2. Ocena Suda

96. Sud smatra da, isto kao i u slučaju rasno motivisanih napada, prilikom istrage nasilnih događaja državni organi imaju dodatnu dužnost da preduzmu sve opravdane korake da otkriju svaki verski motiv i da utvrde da li je u takvim događajima verska mržnja ili predrasuda možda imala neku ulogu. Doduše, dokazivanje takve motivacije može biti teško u praksi. Obaveza Tužene države da ispita eventualne verske prekomerne tonove nekog nasilnog akta je stoga obaveza da učini najveće napore i nije apsolutna. Organi moraju učiniti ono što je razumno u okolnostima slučaja (vidi, mutatis mutandis, Nachova i drugi protiv Bugarske [VV], br. 43577/98 i 43579/98, stav 160., ECHR 2005-VII; i Gldani pastva 97 Jehovinih svedoka protiv Gruzije, citiran u gornjem tekstu, st. 138 - 142).

97. Sud smatra da je gore navedeno takođe neizostavno tačno u slučajevima kada privatni pojedinci postupe suprotno članu 3. Konvencije. Verski motivisano nasilno i brutalno postupanje na istoj osnovi sa slučajvima koji nemaju takve prekomerne tonove, bilo bi zatvaranje očiju pred posebnom prirodom postupaka kojima se naročito krše osnovna prava. Propust da se napravi suštinska razlika između tih sutuacija može predstavljati neopravdano postupanje nepomirljivo sa članom 14. Konvencije (ibid.; vidi takođe, mutatis mutandis, Šečić protiv Hrvatske, citiran u gornjem tekstu, stav 67.).

98. U predmetnom slučaju se sumnja da su napadači na podnosioca predstavke pripadali jednoj ili više organizacija koje se, po svojoj prirodi, rukovode ideologijom ekstremista.

99. Sud dalje smatra da je neprihvatljivo što su, iako svesni da su predmetni napadi najverovatnije bili motivisani verskom mržnjom, organi Tužene države dozvolili da istraga traje mnogo godina bez preduzimanje odgovarajućih radnji radi identifikacije ili kažnjavanja počinilaca (vidi st. 87 - 91. u gornjem tekstu).

100. Najzad, iako je to možda najvažnije, konstatovano je da se sama policija pozivala na dobro poznata verska opredeljenja podnosioca predstavke, kao i na njegov "čudan izgled", i da je očigledno pridavala posebnu važnost "činjenici" da je većina napada na njega prijavljivana pre ili posle velikog pravoslavnog praznika, a što je podnosilac predstavke naknadno saopštavao u medijima u kontekstu sopstvene verske pripadnosti (vidi st. 22 i 64. u gornjem tekstu). Sud još jednom smatra da takvi stavovi sami po sebi podrazumevaju da je policija imala ozbiljne sumnje, u vezi sa verom podnosioca predstavke, kao i to da li je on stvarna žrtva, bez obzira što nije bilo dokaza koji bi te sumnje potvrdili. Proizlazi da su, iako su organi istražili nekoliko tragova koje je podnosilac predstavke predložio u vezi sa skrivenom motivacijom napada na njega, ti koraci predstavljali ništa više od pro forma istrage.

101. S obzirom na gore navedeno, Sud smatra da je došlo do povrede člana 14. u vezi sa članom 3. Konvencije.

III. DRUGE NAVODNE POVREDE

102. Najzad, prema čl. 2. i 13. Konvencije, podnosilac predstavke je u suštini ponavljao svoje pritužbe već iznete prema članu 3. iste (vidi stav 75. u gornjem tekstu).

103. S obzirom na mišljenje prema ovoj drugoj odredbi (vidi st. 87 - 91 u gornjem tekstu), Sud smatra da nije neophodno da se posebno razmatra dopuštenost ili osnovanost istih pritužbi podnosioca predstavke prema čl. 2. i 13.

IV. PRIMENA ČLANA 41. KONVENCIJE

104. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

105. Podnosilac predstavke je tražio 20.000 evra (EUR) na ime nematerijalne štete.

106. Vlada je osporila ovaj zahtev.

107. Sud smatra da je podnosilac predstavke pretrpeo nematerijalnu štetu koja se ne može dovoljno nadoknaditi samo utvrđivanjem povrede Konvencije. S obzirom na karakter povreda utvrđenih u ovom slučaju i procenjujući na osnovu pravičnosti, Sud podnosiocu predstavke dosuđuje 10.000 evra po ovom osnovu.

B. Troškovi

108. Podnosilac predstavke je takođe tražio 1.200 evra za troškove pred Sudom.

109. Vlada je osporila ovaj zahtev.

110. Prema praksi Suda, podnosilac predstavke ima pravo na naknadu troškova samo u onoj meri u kojoj se dokaže da su zaista i neophodno nastali i da su, takođe, opravdani u pogledu iznosa. U predmetnom slučaju, uzevši u obzir dokumenta koja poseduje i gore navedene kriterijume, Sud smatra da je opravdano da se podnosiocu predstavke u potpunosti dosudi iznos koji je tražio na ime postupka pred njim.

V. Zakonska kamata

111. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

 

IZ TIH RAZLOGA, SUD

1. Proglašava jednoglasno pritužbe prema čl. 3. i 14. Konvencije dopuštenim;

2. Utvrđuje jednoglasno da je došlo do povrede člana 3. Konvencije;

3. Utvrđuje glasovima 6 prema 1 da je takođe došlo i do povrede člana 14. uzetog zajedno sa članom 3. Konvencije;

4. Utvrđuje jednoglasno da nije neophodno da se pritužbe prema čl. 2. i 13. Konvencije razmatraju posebno;

5. Utvrđuje jednoglasno

(a) da Tužena država treba da isplati podnosiocu predstavke u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije, sledeće iznose, koji će se pretvoriti u nacionalnu valutu Tužene države po stopi važećoj na dan isplate:

(i) 10.000 evra (deset hiljada evra) na ime nematerijalne štete, plus svaki porez koji može biti naplativ,

(ii) 1.200 evra (jedna hiljada dve stotine evra) na ime troškova, plus svaki porez koji se može naplatiti podnosiocu predstavke;

(b) da po isteku gore navedena tri meseca do isplate, treba platiti običnu kamatu na gore navedeni iznos po stopi koja je jednaka najnižoj kamatnoj stopi Evropske centrale banke uz dodatak od tri procentna poena.

6. Odbija jednoglasno preostali deo zahteva podnosioca predstavke za pravično zadovoljenje.

 

Sastavljeno na engleskom jeziku i dostavljeno u pisanoj formi na dan 14. decembra 2010. godine u skladu sa pravilom 77 stavovi 2 i 3 Poslovnika Suda.

Stanley Naismith
Sekretar	Françoise Tulkens
Predsednik
U skladu sa članom 45. stav 2. Konvencije i Pravilom 74 stav 2. Poslovnika Suda, uz ovu presudu je priloženo posebno mišljenje sudije Raimondi.

F. T.

S. H. N.

 

DELIMIČNO IZDVOJENO MIŠLjENjE SUDIJE RAIMONDI

Slažem se sa većinom da je u ovom predmetu došlo do kršenja člana 3. Konvencije, i da iz pritužbi podnetih prema čl. 2 i 3 Konvencije ne proizlazi nijedan poseban problem, ali ne mogu da se pridružim daljem zaključku da se mora konstatovati posebna povreda istog člana 3. u vezi sa članom 14. Konvencije.

Moj stav je povezan sa razlozima koji su me doveli do konstatacije povrede člana 3. Zapravo, ti razlozi ne odgovaraju u potpunosti razlozima većine.

Kao i većina, smatram da su povrede koje je podnosilac predstavke pretrpeo, a koje se sastoje uglavnom od brojnih posekotina, u kombinaciji sa osećanjem straha i bespomoćnosti, dovoljno ozbiljne da predstavljaju zlostavljanje u smislu člana 3. Konvencije.

Takođe se slažem sa većinom da je podnosilac predstavke izneo pouzdane tvrdnje o ponovljenim krivičnim napadima na njega, čiji je fizički integritet ozbiljno doveden u pitanje, i da reagovanje vlasti nije bilo na odgovarajućem nivou istrage koja se zahteva prema praksi Suda.

Zapravo, isti organi dotične Visoke strane ugovornice su priznali da policija nije reagovala sa neophodnom marljivošću (vidi stav 53. presude).

Međutim, ne slažem se sa većinom da su radnje koje je policija preduzela predstavljale "ništa više nego pro forma istragu". Po mom mišljenju, policija je svaki put (2001. godine, 2005. godine, 2006. godine i 2007. godine), ozbiljno pokušala da istraži tvrdnje podnosioca predstavke, iako ti pokušaji nisu postigli potreban nivo hitnosti i razumne ekspeditivnosti. Kao što je i većina priznala "organi Tužene države su preduzeli mnoge korake i imali značajne objektivne poteškoće, uključujući i nekako neodrđene opise napadača od strane podnosioca predstavke kao i očigledan nedostatak očevidaca" (stav 90. presude).

Nisam saglasan ni sa kritikom većine u vezi sa činjenicom da "u blizini stana gde su se napadi desili nije postavljen video ili neki drugi nadzor, policijske zasede nisu ni razmotrene, a podnosiocu predstavke ni u jednom trenutku nije ponuđena zaštita od strane specijalne policijske jedinice, što je moglo da spreči njegove buduće napadače" (stav 89. presude). Po mom mišljenju, nametanje ovih mera dovelo bi do nesrazmernog tereta za vlasti.

Za mene, činjenica da je policija razmatrala mogućnost da je podnosilac predstavke možda sam sebi naneo povrede (vidi st. 64 i 88. presude) ne mora da pokazuje diskriminatoran stav vlasti.

Policija je uzela u obzir navodno verski motivisanu prirodu napada. Kao i Tužena vlada, smatram da su navodi verske motivacije odnosnih događaja provereni. Vlasti su posebno 2005. godine obišle nekoliko mesta u pokušaju da se "identifikuje" organizacija pod nazivom "Srpski vitezovi" koja je, prema podnosiocu predstavke, odgovorna za napade.

Iz navedenih razloga, smatram da nije došlo do posebne povrede člana 3. u kombinaciji sa članom 14. Konvencije.