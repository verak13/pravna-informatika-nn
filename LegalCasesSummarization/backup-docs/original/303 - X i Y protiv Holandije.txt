X I Y PROTIV HOLANDIJE

 Presuda od 26. marta 1985.

 NESLUŽBENI REZIME I ISTORIJAT PREDMETA

 

A. Osnovne činjenice

Gđica Y, rođena 13. decembra 1961. godine, mentalno hendikepirana, živjela je u domu za mentalno hendikepiranu djecu, gdje je imala specijalnu njegu. U noći između 14. i 15. decembra 1977. godine, seksualno ju je napao g. B.

Otac gđice Y, g. X, podnio je, 16. decembra 1977, godine, prijavu lokalnoj policiji. Njegova kćerka, iako stara šesnaest godina, nije bila mentalno sposobna da lično postupa.

Kancelarija javnog tužioca je, 29. maja 1978. godine, odlučila da ne pokreće krivično gonjenje protiv g. B. zato što žrtva lično nije blagovremeno podnijela prijavu. Apelacioni sud Arnhem je 12. jula 1979. godine odbio žalbu gospodina X protiv ove odluke: član 248 ter Krivičnog zakona, prema kojem je dotično djelo kažnjivo, bi bio primjenljiv samo ako žrtva lično podnese prijavu; prijava njenog oca ne može da bude zamjena za prijavu koju je trebala da podnese gđica Y, da je bila sposobna da to učini (što nije bio slučaj). U ovoj tački postojala je praznina u zakonu.

B. Postupak pred Evropskom komisijom za ljudska prava

Predmet je iniciran u predstavci protiv Holandije, koju je g. X u svoje ime i u ime svoje kćerke, gđice Y, uložio Komisiji u januaru 1980. godine.

 G. X se žalio da je njegova kćerka bila izložena postupku koji je bio "nečovječan i ponižavajući" u okviru značenja člana 3 Konvencije, te da su njegova kćerka i on, oboje, bili žrtve kršenja njihovih prava na "poštivanje privatnog života", kao što je garantovano članom 8. On je, nadalje, tvrdio da pravo na "poštivanje porodičnog života", propisano tim članom, znači da roditelji moraju da budu u mogućnosti da pribjegnu pravnom sredstvu u slučaju seksualnog napada na njihovu djecu, posebno ako su djeca maloljetna i ako je otac njihov pravni zastupnik. On je, takođe, tvrdio da on i njegova kćerka nisu imali "efikasno pravno sredstvo pred domaćim vlastima" kao što to zahtijeva član 13, te da je situacija na koju se on žali bila diskriminatorna i u suprotnosti sa članom 14.

Komisija je predstavku proglasila prihvatljivom 17. decembra 1981. godine. U svom izvještaju od 5. jula 1983. godine, izrazila je mišljenje:

 u odnosu na gđicu Y:

 - da je povrijeđen član 8 Konvencije (jednoglasno) ali ne i član 3 (petnaest glasova prema jedan);

 - da nije bilo neophodno da se razmatra predstavka prema članu 14 uzeto u vezi sa članovima 8 ili 3, niti prema članu 13;

 - u odnosu na g. X, da se ne otvara posebno pitanje u pogledu njegovog prava na poštivanje porodičnog života.

 Komisija je predmet proslijedila Sudu 13. decembra 1983. godine.

 

IZVOD IZ PRESUDE

 PRAVO

 I NAVODNA POVREDA ČLANA 8, UZETA POSEBNO, U ODNOSU NA GĐICU Y

Prema podnosiocima predstavke, nemogućnost da pokrenu krivični postupak protiv g. B. krši član 8. Konvencije, koji glasi:
"1.  Svako ima pravo na poštivanje svog privatnog i porodičnog života, doma i prepiske.

2.  Javna vlast se ne miješa u vršenje ovog prava, osim ako je takvo miješanje predviđeno zakonom i ako je to neophodna mjera u demokratskom društvu u interesu nacionalne bezbjednosti, javne bezbjednosti, ekonomske dobrobiti zemlje, sprečavanja nereda ili sprečavanja zločina, zaštite zdravlja i morala ili zaštite prava i sloboda drugih."

Vlada je osporila ovu tvrdnju. Komisija se, na drugoj strani, u suštini saglasila sa njom.

Nije bilo spora o primjenljivosti člana 8. Činjenice potcrtane u predstavci Komisiji tiču se supstance "porodičnog života", koncepta koji pokriva fizički i moralni integritet lica, uključujući njegov ili njen seksualni život.
Sud podsjeća da, iako objekat člana 8 u suštini štiti lice protiv proizvoljnog miješanja javnih vlasti, ne zahtijeva samo od države da se uzdrži od takvog miješanja: dodatno, ovoj primarno negativnoj obavezi, mogu da postoje pozitivne obaveze sadržane u efikasnom poštivanju privatnog i porodičnog života (v. presudu od 9. oktobra 1979.godine u predmetu Airey, serija A br. 32, str. 17, stav 32). Ove obaveze mogu da uključe donošenje mjera projektovanih da obezbijede poštivanje privatnog života čak i u sferi odnosa između pojedinaca.
1. Neophodnost odredaba krivičnog prava 

Podnosioci predstavke su tvrdili da, za mladu djevojku kao što je gđica Y, neophodan stepen zaštite protiv protivpravnog djela koje je u pitanju, može da se pruži samo posredstvom krivičnog zakona. Shodno viđenju Vlade, Konvencija je prepustila svakoj državi da odluči o sredstvima koja će biti upotrijebljena i ne sprečava je da izabere odredbe građanskog prava. Sud, koji se po ovoj tački u suštini saglašava sa mišljenjem Komisije, primjećuje da je izbor sredstava predviđenih, da bi se obezbijedilo poštivanje člana 8, u sferi odnosa između pojedinaca, u principu materija koja spada u stepen slobodne procjene države potpisnice. U vezi sa ovim, postoje različiti načini na koje se obezbjeđuje "poštivanje privatnog života", i priroda obaveze države zavisiće od naročitog aspekta privatnog života koji je u pitanju. Pribjegavanje krivičnom pravu nije neophodno jedini odgovor.
Vlada navodi teškoću sa kojom je suočeno zakonodavstvo u predočenim odredbama krivičnog zakona koje su predviđene da pruže najbolju moguću zaštitu fizičkom integritetu mentalno hendikepiranih: ići jako daleko u ovom pravcu može da vodi do neprihvatljivog pokroviteljskog ponašanja i povoda za neprihvatljivo miješanje države u prava pojedinca na poštivanje njegovog ili njenog saksualnog života. Vlada je izjavila da je, shodno članu 1401 Građanskog zakona, uzetog u vezi sa članom 1407, bilo moguće da se podnese ili uloži sudovima Holandije, u ime gđice Y:
- tužbu za naknadu štete protiv g. B, za materijalnu i nematerijalnu štetu;

- zahtjev za privremenu mjeru protiv g. B, da bi se spriječilo ponavljanje krivičnog djela;

- sličnu tužbu ili žalbu protiv direktorke dječijeg doma. 

Podnosioci predstavke smatraju da su ova građanskopravna sredstva neodgovarajuća. Oni su ustvrdili, između ostalog, da je odsustvo bilo kakve krivične istrage učinilo težim podnošenje dokaza za četiri stvari koje je trebalo da se utvrde shodno članu 1401, naime protivpravnost djela, krivicu, štetu i uzročnu vezu između djela i štete. Nadalje, takav postupak je dug i uključuje teškoće emocionalne prirode za žrtvu, zato što on ili ona treba da igra aktivnu ulogu u postupku.

Delegat Komisije je na raspravama prihvatio tvrdnju podnosilaca predstavke u njihovoj suštini; on je, takođe, izrazio sumnju da član 1401 može da pruži pravnu osnovu za dodjelu obeštećenja za nematerijalnu štetu. Dodao je da potreba za zaštitom postoji erga omnes, dok privremena mjera može da bude usmjerena prema ograničenom krugu lica. Konačno, građanski zakon nema efekat odvraćanja koji je svojstven krivičnom zakonu.
Sud nalazi da je zaštita koju pruža građansko pravo u ovom slučaju protivpravnog ponašanja kojim je pogođena gđica Y, nedovoljna. Ovo je predmet gdje su u pitanju osnovne vrijednosti i suštinski aspekti privatnog života. Efikasno zastrašivanje je nužno u ovoj oblasti i može da se postigne samo odredbama krivičnog zakona; zaista, ovim odredbama se normalno i reguliše ova materija. Povrh toga, kao što je na to Komisija već ukazala, ovo je oblast u kojoj se Holandija generalno opredijelila za sistem zaštite zasnovan na krivičnom pravu. Jedina praznina, sa kojom su Komisija i Sud upoznati, je u odnosu na lica koje su u situaciji kao i gđica Y; u takvim slučajevima, sistem nailazi na procesnu teškoću koju holandsko zakonodavstvo očigledno nije predvidjelo.
2. Usklađenost holandskog zakonodavstva sa članom 8

Shodno Vladi, izuzetna je priroda činjenica ovog predmeta, koja je otkrila prazninu u zakonu i ne može da se kaže da je postojao bilo kakav propust na strani zakonodavstva. Zaista, Krivični zakon ne sadrži posebne odredbe koje bi se odnosile na krivično djelo seksualnog napada na mentalno hendikepirane. Ipak, u određenim okolnostima, krivični postupak može da se pokrene na osnovu člana 239 stav 2 Krivičnog zakona, sa ili bez da žrtva podnese prijavu, protiv bilo koga ko povrijedi seksualni integritet mentalno hendikepiranog lica. Shodno ovom članu, krivično djelo je kada se učini nedolično djelo "dok je drugo lice prisutno protiv svoje volje", fraza koju je Vrhovni sud protumačio da takođe uključuje lice koje je bilo stvarna žrtva nedoličnog djela. Prema podnosiocima predstavke, s druge strane, postojeći Krivični zakon ne pruža dovoljnu zaštitu (v. stavove 41-43 izvještaja Komisije).
Dvije odredbe Krivičnog zakona su relevantne za dotični slučaj, to jeste članovi 248 ter i člana 239 stav 2. Član 248 ter zahtijeva prijavu koju podnese stvarna žrtva prije no što će da pokrene krivični postupak protiv nekoga ko je postupio suprotno ovoj odredbi (v. stav 16 gore). Apelacioni sud u Arnhemu je odlučio da, u slučaju lica kao što je gđica Y, punomoćnik ne može da djeluje u ime žrtve u ovu svrhu. Apelacioni sud se nije osjetio pozvanim da popuni ovu pravnu prazninu upotrebom širokog tumačenja na štetu g. B. Ni na koji način nije uloga Evropskog suda za ljudska prva da umjesto kompetentnih domaćih sudova tumači domaće pravo (v., mutatis mutandis, presudu od 7. decembra 1976.godine u predmetu Handyside, serija A br. 24, str. 23, stav 50); odnosi se na već ustanovljeno, da u dotičnom predmetu krivični postupak nije mogao da bude pokrenut na osnovu člana 248 ter. Što se tiče člana 239 stav 2 (v. stav 15 gore), on je očigledno ustanovljen da kazni nedolično prikazivanje, a ne nedoličan napad, i nije jasno primjenljiv na dotični slučaj. Zaista, čini se da niko, čak ni kancelarija javnog tužioca, nije razmatrao upotrebu ove odredbe u to vrijeme, pa ni pozivanje na nju na samom početku postupka u Strasbourgu.
Shodno tome, ni član 248 ter, ni član 239 stav 2 Krivičnog zakona nisu pružili gđici Y praktičnu i efikasnu zaštitu... Stoga mora da se zaključi, uzimajući u obzir prirodu protivpravnog djela koje je u pitanju, da je ona bila žrtva povrede člana 8 Konvencije.
II NAVODNA POVREDA ČLANA 14 UZETOG U VEZI SA ČLANOM 8 U ODNOSU NA GĐICU Y 

Podnosioci predstavke su tvrdili da različitost u tretmanu, ustanovljena zakonodavstvom između različitih kategorija lica kojima je potrebna posebna zaštita od seksualnih napada, je dovela do diskriminacije protivne članu 14 Konvencije, koji glasi kako slijedi:
"Uživanje prava i sloboda predviđenih ovom konvencijom obezbjeđuje se bez diskriminacije po bilo kojoj osnovi, kao što su to pol rasa, boja kože, jezik, vjeroispovijest, političko ili drugo mišljenje, nacionalno ili socijalno porijeklo, veza sa nekom nacionalnom manjinom, imovno stanje, rođenje ili neki drugi status."

Vlada je osporila ovu tvrdnju. Komisija je smatrala da se ne otvara posebno pitanje. 

Član 14 ne stoji samostalno. On čini jedan poseban elemenat (nediskriminaciju) svakog prava zaštićenog Konvencijom. Članovi u kojima su prava utvrđena mogu da budu kršeni samostalno ili u vezi sa članom 14. Ne traži se, generalno, razmatranje predmeta shodno članu 14 kada Komisija nađe povredu bilo kojeg od prethodnih članova samostalno. Situacija je drugačija ukoliko je nejednakost postupanja u uživanju prava o kojem je riječ osnovni aspekat slučaja, ali ovo ne može da se primijeni na kršenje člana 8, nađeno u ovom predmetu (v., Handyside, gore spomenutu presudu u predmetu Airey, serija A br. 32, str. 16, stav 30). 
Shodno tome Sud ne smatra neophodnim da razmatra predmet prema članu 14.

III NAVODNA POVREDA ČLANA 3, UZETOG SAMOSTALNO ILI U VEZI SA ČLANOM 14 U ODNOSU NA GĐICU Y 

Prema podnosiocima predstavke, gđica Y je pretrpjela od g. B. "nečovječan i ponižavajući postupak" koji je u suprotnosti sa članom 3 Konvencije. Oni su ostali pri tvrdnji da je, prema svrsi ove odredbe, država u određenim okolnostima odgovorna za djela treće strane i da je hronična psihološka trauma, koja je nanesena gđici Y, dosegla taj nivo koji spada u okvire ovog člana.
Shodno Komisiji, nije došlo do povrede člana 3 zato što nema bliske i direktne veze između praznine u holandskom zakonu i "područja zaštite koje pokriva" taj član. Vlada je na raspravama prihvatila ovo mišljenje i utvrdila da ona nije odgovorna za postupak kojem je bila izložena gđica Y. 
Našavši povredu člana 8, Sud smatra da ne treba da se razmatra predmet prema članu 3 samostalno ili u vezi sa članom 14.

IV NAVODNA POVREDA ČLANA 13 U ODNOSU NA GOSPOĐICU Y 

Podnosioci predstavke su tvrdili da oni nisu imali efikasan pravni lijek u Holandiji za žalbe gđice Y. U tu svrhu, oni su se pozvali na član 13, koji glasi: 
"Svako čija su prava i slobode, priznata ovom konvencijom, narušena ima pravo na pravni lijek pred nacionalnim vlastima, čak i onda kada su povredu ovih prava i sloboda učinila lica u vršenju svoje službene dužnosti."

Oni su ostali pri tvrdnji da, posebno, mogućnost ulaganja žalbe, shodno članu 12 Zakona o krivičnom postupku, pred Apelacionim sudom u Arnhemu, ne predstavlja pravno sredstvo koje bi odgovaralo ovom opisu. Za Vladu, s druge strane, ovo je postupak predviđen u svrhu obezbjeđenja pravilne primjene Krivičnog zakona. Činjenica da postupak nije poslužio u određenu svrhu ne znači da on ne postoji. Komisija je izrazila mišljenje da iz člana 13 ne može da se zaključi da to mora da bude sredstvo protiv legislative kao takve za koju se smatra da nije u saglasnosti sa Konvencijom. 

Sud je već razmotrio, u kontekstu člana 8, da li su adekvatna sredstva za korišćenje pravnog lijeka bila na raspolaganju gđici Y. Njegov nalaz da takvih sredstava nije bilo bio je bio jedan od faktora koji je doveo do zaključka da je došlo do povrede člana 8.
 Pošto je to tako, Sud ne mora da razmatra isto pitanje prema članu 13.

V. ŽALBE G. X 

U početku, g. X se takođe žalio da pravna praznina u zakonu Holandije krši njegova prava prema članovima 8 i 13 Konvencije. Komisija smatra da, u odnosu na ovo, ne proizilazi posebno pitanje.
 Advokat podnosilaca predstavke se nije vraćao na ovaj aspekat predmeta na raspravama. Sud, stoga, smatra nepotrebnim da odlučuje o ovome.

VI ČLAN 50 

Prema članu 50 Konvencije,
"Ako Sud utvrdi da je odluka ili mjera sudskog organa ili bilo kojeg drugog organa visoke strane ugovornice, u cjelini ili djelimično u suprotnosti sa obavezama koje proističu iz ove konvencije, i kada unutrašnje pravo navedene članice omogućava smo djelimično obeštećenje za posljedice takve odluke ili mjere, Sud će svojom odlukom pružiti oštećenoj strani pravično zadovoljenje, koliko je to potrebno."

U svom pismu od 27. avgusta 1984. godine, gđa Van Westerlaak je objasnila da "približno sedam godina poslije događaja, djevojka o kojoj je riječ još uvijek svakodnevno osjeća posljedice ovog nedoličnog napada kojem je bila žrtva" i da  "je ovo izvor velike napetosti unutar porodice". Gđa Van Westerlaak je na raspravi izjavila da se nematerijalna šteta još uvijek trpi.

Komisija nije komentarisala ove navode.

Vlada takođe nije osporila ove navode kao takve, ali oni su tvrdili da je ova patnja rezultat djela koje je počinio g. B., a ne kršenja Konvencije. Shodno tome, nema razloga da se dodijeli pravična naknada.

Sud primjećuje da se zahtjev sastoji od zahtjeva za nematerijalnom štetom i da nije povezan sa troškovima postupka.
Niko nije sporio da je gđica Y pretrpjela štetu. Treba da se doda, da je teško da se negira da vlasti Holandije imaju određeni stepen odgovornosti koja je rezultat nedostataka u legislativi koje je dovelo do povrede člana 8.
Podnosioci predstavke su prepustli slobodnoj ocjeni Suda da odredi mjeru obeštećenja.

Šteta koja je u pitanju nije prikladna čak ni za približno određivanje. Ocjenjujući je na nepristrasnoj osnovi, kao što to zahtijeva član 50, Sud smatra da gđici Y treba da se dodijeli pravična naknadu od 3,000 holandskih guldena.

 

IZ OVIH RAZLOGA, SUD JEDNOGLASNO

Odlučuje da je povrijeđen član 8 u odnosu na gđicu Y; 
Odlučuje da nije neophodno da posebno odlučuje: 
(a) o njenim drugim žalbama; 

(b) o žalbama g. X; 

Odlučuje da je odgovorna država dužna da plati gđici Y tri hiljade (3,000) holandskih guldena prema članu 50.
Presuda je sačinjena na engleskom i francuskom jeziku, i objavljena na javnoj raspravi u Zgradi ljudskih prava, Strasbourg, 26. marta 1985.godine.

Rolv RYSSDAL                  Marc-André EISSEN

Predsjednik                   Registrar