Presuda Evropskog suda za ljudska prava

Presuda je objavljena u "Službenom glasniku RS", br. 114/2008 od 16.12.2008. godine.

SAVET EVROPE
EVROPSKI SUD ZA LjUDSKA PRAVA

DRUGO ODELjENjE

PREDMET KOSTIĆ protiv SRBIJE
(Predstavka broj 41760/04)

PRESUDA

STRAZBUR
25. novembar 2008. godine

Ova presuda će postati pravosnažna u okolnostima predviđenim članom 44. stav 2. Konvencije. Moguće su redaktorske promene.

U predmetu Kostić protiv Srbije,

Evropski sud za ljudska prava (Drugo odeljenje), na zasedanju Veća u sastavu:

Francoise Tulkens, predsednik,

Ireneu Cabral Barreto,

Vladimiro Zagrebelsky,

Danute Jočiene,

Dragoljub Popović,

Nona Tsotsoria,

Isil Karakas, sudije

i Sally Dolle, sekretar Odeljenja,

posle većanja na zatvorenoj sednici održanoj 4. novembra 2008. godine,

izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (br. 41760/04) protiv Državne zajednice Srbija i Crna Gora, koju su Sudu podnela prema članu 34. Konvencije za zaštitu ljudskih prava i osnovnih sloboda (u daljem tekstu zvana "Konvencija") tadašnja dva državljanina Državne zajednice Srbija i Crna Gora, g. Nedeljko Kostić i gđa Zorka Kostić (u daljem tekstu zvani "podnositelji predstavke"), dana 2. novembra 2004. godine.

2. Počev od 3. juna 2006. godine, posle crnogorske deklaracije o nezavisnosti, Srbija je jedina tužena država u predmetima pred Sudom.

3. Podnosioce predstavke je zastupao g. A. Mančev, advokat iz Beograda. Vladu Državne zajednice Srbija i Crna Gora, a kasnije, Vladu Srbije (u daljem tekstu zvana Vlada) zastupao je njen zastupnik, g. S. Carić.

4. Podnosioci predstavke su se žalili prema članu 1. Protokola br. 1 uz Konvenciju zbog neizvršenja naloga za rušenje donetog u njihovu korist.

5. Sud je 11. septembra 2006. godine odlučio da predstavka bude dostavljena Vladi. Prema odredbama člana 29. stav 3. Konvencije, odlučeno je da se osnovanost predstavke razmatra zajedno sa njenom dopuštenošću.

ČINjENICE

I. OKOLNOSTI PREDMETA

6. Podnosioci predstavke su supružnici. Oboje su rođeni 1947. godine i trenutno žive u Beogradu.

7. Činjenice predmeta, kako su ih stranke dostavile, mogu se sumirati kako sledi.

8. Podnosioci predstavke i izvesni M. P. su bili suvlasnici kuće i pet drugih zgrada u Beogradu.

9. M. P. je 21. maja 1998. godine dobio građevinsku dozvolu za delimičnu rekonstrukciju kuće u suvlasništvu sa podnosiocima predstavke, kojom je ovlašćen da svoj stan pretvori u dupleks i uveća ga za približno 100 kvadratnih metara.

10. M. P. je odmah posle toga započeo građevinske radove.

11. Na osnovu intervencije na licu mesta, Inspektorat opštine Voždovac (u daljem tekstu Opština) je zaključio da M. P. ne obavlja građevinske radove u skladu sa dozvolom za gradnju. Zbog toga mu je naređeno da obustavi sve radove i da podnese zahtev za novu dozvolu.

12. Inspektorat je 2. septembra 1998. godine naredio M. P. da u roku od tri dana poruši onaj deo konstrukcije koji je podignut suprotno građevinskoj dozvoli.

13. Inspektorat je 11. septembra 1998. godine izdao nalog za izvršenje u vezi sa tim.

14. M. P. je u međuvremenu podneo zahtev za dobijanje nove građevinske dozvole.

15. Opština je 24. septembra 1998. godine izdala privremenu odluku u njegovu korist.

16. Drugostepeni organ je 15. decembra 1998. godine ukinuo ovu odluku i vratio predmet radi ponovnog odlučivanja.

17. Opština je 13. jula 1999. godine odbila zahtev M. P. za dobijanje nove građevinske dozvole, ustanovivši da njegov plan ne zadovoljava zahteve predviđene relevantnim domaćim zakonodavstvom.

18. Istog dana je u tehničkom izveštaju zabeleženo da je posle "nedavnih padavina" i građevinskih radova koje je preduzeo M. P., imovina podnosioca predstavke ozbiljno oštećena. Posebno je pao malter, zidovi su napukli, a u prostorijama su se pojavile obimna vlaga i curenje.

19. Podnosioci predstavke su 27. marta 2001. godine i 20. juna 2002. godine podneli krivičnu prijavu protiv neidentifikovanih lica koje je Opština angažovala, tvrdeći da su zloupotrebila službeni položaj.

20. Peto opštinsko javno tužilaštvo u Beogradu je ovu krivičnu prijavu odbacilo 25. novembra 2003. godine.

21. Posle stupanja na snagu novog Zakona o planiranju i izgradnji u maju 2003. godine, M. P. je Opštini podneo zahtev za "legalizaciju" rekonstrukcije svog stana (vidi stavove 32-34 u daljem tekstu).

22. Podnosioci predstavke su 22. maja 2003. godine i 11. juna 2004. godine podneli dopise kojim se suprotstavljaju navedenoj legalizaciji.

23. Opština je 11. februara 2005. godine obavestila podnosioce predstavke da je M. P. podneo zahtev za legalizaciju.

24. M. P. je 14. decembra 2005. godine dopunio ovaj zahtev.

25. Godinama su podnosioci predstavke više puta tražili izvršenje naloga za rušenje od 2. septembra 1998. godine, ali uzalud.

II. RELEVANTNO DOMAĆE PRAVO I PRAKSA

A. Zakon o opštem upravnom postupku (objavljen u Službenom glasniku Republike Srbije - Sl. glasnik br. 55/96 i 31/01)

26. Članom 39. definisano je da je stranka u upravnom predmetu lice na čiji se zahtev postupak pokreće, lice protiv koga se postupak pokreće, ili, zapravo, svako lice koje ima pravo da učestvuje u postupku radi zaštite svojih prava ili interesa.

27. Član 261. stav 2. predviđa da se upravna odluka izvršava pošto postane pravosnažna.

28. Član 268. stav 1. predviđa, između ostalog, da organ zadužen za izvršenje upravne odluke, po službenoj dužnosti, ili na zahtev jedne stranke, izdaje nalog za izvršenje. Tim se nalogom proglašava da je odluka postala pravosnažna i određuje se sredstvo i predmet izvršenja.

29. Član 271. predviđa, između ostalog, da se postupak izvršenja prekida po službenoj dužnosti ako je nalog za izvršenje sam po sebi stavljen van snage u međuvremenu. Ovaj postupak se, međutim, obustavlja "ako se utvrdi" da je privremena odluka, koja se izvršava, naknadno zamenjena suprotnom posebnom "odlukom u vezi sa glavnim pitanjem".

B. Zakon o planiranju i uređenju prostora i naselja (objavljen u Službenom glasniku RS br. 44/95, 23/96, 16/97 i 46/98)

30. Član 5. je predviđao, između ostalog, da se uređenje nekog prostora vrši na takav način da se: (i) zaštite njegove prirodne karakteristike i u onom stanju u kome ga je čovek napravio; (ii) poštuje relevantni propisi o planiranju; (iii) sačuvaju njegovi prirodni resursi; i (iv) zaštiti životna sredina kao i javni interes uopšte.

31. Ovaj zakon je stavljen van snage 13. maja 2003. godine.

V. Zakon o planiranju i izgradnji (objavljen u Sl. glasniku RS br. 47/03 i 34/06)

32. Članovima od 160. do 162. se predviđa, između ostalog, da vlasnik neke zgrade, stana ili, zapravo, nekog objekta podignutog ili rekonstruisanog bez važeće građevinske dozvole mora da obavesti nadležni upravni organ (u daljem tekstu organ) o toj situaciji do 13. novembra 2003. godine. Taj organ ima 60 dana da obavesti vlasnika o relevantnim uslovima za legalizaciju gradnje o kojoj je reč, kao i o dokumentima koja su potrebni s tim u vezi. Sam vlasnik zatim ima još 60 dana da ispoštuje ovo uputstvo. Ako on to učini, i u zavisnosti od ispunjenja relevantnih uslova, organ prihvata zahtev za legalizaciju. Međutim, u slučaju da se vlasnik ne pridržava utvrđenih rokova, organ donosi nalog za rušenje za navedenu gradnju.

33. Član 171. predviđa, između ostalog, da se zahtevi u vezi sa "izdavanjem građevinskih dozvola", kao i oni koji se odnose na "prava i obaveze drugog lica", koji su podneti pre stupanja na snagu ovog zakona, rešavaju na osnovu prethodnog zakonodavstva.

34. Zakon o planiranju i izgradnji stupio je na snagu 13. maja 2003. godine.

G. Zakon o obligacionim odnosima (objavljen u Službenom listu Socijalističke Federativne Republike Jugoslavije - Sl. list br. 29/78, 39/85, 45/89 i 57/89, kao i u Službenom listu Savezne Republike Jugoslavije - Sl. list SRJ br. 31/93)

35. Član 154. definiše osnove za naknadu štete.

36. Član 172. stav 1. predviđa da je pravno lice odgovorno za sve štete prouzrokovane od strane nekog "njegovog organa".

D. Domaća sudska praksa na koju se Vlada poziva

37. Prvi opštinski sud u Beogradu je 17. maja 2005. godine naložio opštini Stari grad da tužiocu isplati određeni iznos naknade na ime izgubljene kirije. Sud se, između ostalog, oslonio na član 172. Zakona o obligacionim odnosima i objasnio da tužilac nije mogao da svoj stan da u zakup u određenom periodu zbog toga što Opština nije iselila zaštićenog stanara iz stana o kome je reč (XVII P br. 9031/04). Okružni sud u Beogradu je ovu presudu potvrdio 16. marta 2006. godine (Gž br. 12872/05).

38. Opštinski sud u Novom Sadu je 21. februara 2006. godine naložio tuženoj državi da tužiocu isplati određeni iznos naknade zbog kršenja njegovih prava zajemčenih članom 5. Konvencije (P br. 1848/05 ). Okružni sud u Novom Sadu je ovu presudu potvrdio 8. novembra 2006. godine (Gž. br. 3293/06). Na osnovu takve sudske prakse, Vlada je tvrdila da su srpski sudovi spremni da direktno primenjuju Konvenciju kao i Protokole uz nju.

Đ. Zakon o osnovama svojinskopravnih odnosa (objavljen u Sl. listu SFRJ br. 6/80 i 36/90, kao i u Sl. listu SRJ br. 29/96 i Sl. glasniku RS br. 115/05)

39. Prema članu 25. stav 1, ako je graditelj upoznat sa činjenicom da gradi na zemljištu koje je vlasništvo drugog lica, ili ako nije upoznat sa tim, a vlasnik zemljišta je odmah izrazio protivljenje zbog preduzetih radova, ovaj drugi će imati pravo da: (i) traži da se prizna njegovo vlasništvo nad objektom koji se podiže; (ii) zahteva da se taj objekat sruši, ili (iii) da traži naknadu od graditelja za uzurpirano zemljište, prema njegovoj tržišnoj ceni.

40. Prema članu 43, između ostalog, suvlasnik ima pravo da podnese tužbu za zaštitu svojih prava u vezi sa celokupnom imovinom, kao i zaštitu udela tog pojedinca u njoj.

Ž. Zakon o krivičnom postupku (objavljen u Sl. listu SRJ br. 70/01 i 68/02, kao i Sl. glasniku RS br. 58/04, 85/05 i 115/05)

41. Prema članu 61. i čl. 201. do 212, ako javni tužilac odbaci krivičnu prijavu podnetu u vezi sa krivičnim delom koje se goni po službenoj dužnosti, oštećeni može lično da preuzme krivično gonjenje u tom predmetu pred sudom i da istovremeno istakne imovinskopravni zahtev za svu pretrpljenu štetu.

PRAVO

I. NAVODNA POVREDA ČLANA 1. PROTOKOLA BR. 1

42. Podnosioci predstavke su se žalili prema članu 1. Protokola br. 1 zbog neizvršenja naloga za rušenje od 2. septembra 1998. godine.

43. Član 1. Protokola br. 1 glasi kako sledi:

"Svako fizičko i pravno lice ima pravo na neometano uživanje svoje imovine. Niko ne može biti lišen svoje imovine, osim u javnom interesu i pod uslovima predviđenim zakonom i opštim načelima međunarodnog prava.

Prethodne odredbe, međutim, ni na koji način ne utiču na pravo države da primenjuje zakone koje smatra potrebnim da bi regulisala korišćenje imovine u skladu s opštim interesima ili da bi obezbedila naplatu poreza ili drugih dažbina ili kazni."

A. Dopuštenost

1. Kompatibilnost ratione temporis

44. Vlada je iznela da predstavku treba odbiti kao nekompatibilnu ratione temporis sa odredbama člana 1 Protokola br. 1. U tom smislu, ona je primetila da je šteta koju su podnosioci predstavke pretrpeli bila trenutna i da je nastala pre 13. jula 1999. godine (vidi stavove 17. i 18. u gornjem tekstu), dok je Srbija 3. marta 2004. godine ratifikovala Protokol br. 1.

45. Podnosioci predstavke su tvrdili da su povrede u pitanju trajne prirode.

46. S obzirom da se sporno neizvršenje naloga za rušenje nastavilo do danas, Sud smatra da je predstavka kompatibilna sa odredbama člana 1. Protokola br. 1 ratione temporis i odbija primedbu Vlade u tom smislu.

2. Kompatibilnost ratione materiae

47. Vlada je dalje tvrdila da je predstavka nekompatibilna ratione materiae sa odredbama člana 1. Protokola br. 1. Ona je posebno iznela da su podnosioci predstavke tražili da se donese nalog za rušenje na osnovu člana 5. Zakona o planiranju i izgradnji, što je odredba koja se ne odnosi na pitanje "zaštite imovinskih prava".

48. Podnosioci su tvrdili da navodna povreda spada u okvir člana 1. Protokola br. 1.

49. Bez obzira na zakonsku osnovu za donošenje naloga za rušenje, Sud smatra da se on jasno odnosi na mirno uživanje imovinskih prava podnosilaca predstavke (vidi stavove 64. do 67. u daljem tekstu). Shodno tome, ne prejudicirajući osnovanost pritužbe podnosilaca predstavke, primedba Vlade s tim u vezi se mora odbiti.

3. Iscrpljenje domaćih pravnih sredstava

50. Najzad, Vlada je iznela da podnosioci predstavke nisu iscrpeli sva delotvorna domaća pravna sredstva. Posebno, oni nisu: (i) podneli parničnu tužbu protiv Opštine, prema članu 1. Protokola br. 1, kao i prema čl. 154. i 172. Zakona o obligacionim odnosima (vidi stavove 35. i 36. u gornjem tekstu), (ii) podneli posebnu parničnu tužbu protiv M. P. lično, u skladu sa članom 1. Protokola br. 1, članom 154. Zakona o obligacionim odnosima i članom 43. Zakona o svojinsko pravnim odnosima (vidi stavove 35. i 40. u gornjem tekstu) i (iii) preuzeli krivično gonjenje po njihovoj krivičnoj prijavi pošto ju je Opštinsko javno tužilaštvo prvobitno odbacilo, u skladu sa čl. 61. i 201. Zakona o krivičnom postupku (vidi stav 41. u gornjem tekstu).

51. Podnosioci predstavke su zadržali stav da su iscrpeli sva domaća delotvorna pravna sredstva.

52. U vezi sa podnescima Vlade prema stavovima (i) i (iii), Sud podseća da je već utvrdio da pravna sredstva te vrste nisu delotvorna u smislu člana 35. stav 1. Konvencije (vidi, uz neophodne izmene, Preduzeće ZIT protiv Srbije, br. 37343/05, stavovi 45-47, 27. novembar 2007. godine). On ne vidi nijedan razlog da u predmetnom slučaju odstupi od ovog mišljenja.

53. U vezi sa podnescima Vlade prema stavu (ii), Sud primećuje da se pravna sredstva na koja se poziva odnose samo na M. P., a ne na Opštinu kao jednog od tela tužene države. Pošto se tužba podnosilaca predstavke odnosi na propust organa Srbije da izvrše sopstveni nalog za rušenje, Sud nalazi da se takvo pravno sredstvo protiv privatnog lica ne mora neophodno iscrpiti u smislu člana 35. stav 1. Konvencije.

54. Proizlazi da se primedba Vlade mora odbiti u celini.

4. Zaključak

55. Sud smatra da pritužba podnosilaca predstavke nije očigledno neosnovana u smislu značenja člana 35. stav 3. Konvencije i ne nalazi nijedan drugi osnov da proglasi predstavku nedopuštenom. Prema tome, pritužba se mora proglasiti dopuštenom.

B. Osnovanost

1. Argumenti koje su strane iznele

56. Vlada je priznala da je nalog za rušenje u pitanju ostao izvršan, ali je primetila da bi njegovo stvarno izvršenje bilo contra legem i/ili ne bi služilo svrsi.

57. Posebno nije imalo smisla, dok je privremena građevinska dozvola važila, da se preduzima traženo rušenje koje je, u svakom slučaju, trebalo obustaviti u skladu sa članom 271. Zakona o opštem upravnom postupku.

58. U vezi sa periodom posle tog vremena, Opština "nije imala vremena" da pristupi rušenju zbog velikog broja drugih nezakonito podignutih objekata.

59. Novi Zakon o planiranju i izgradnji je stupio na snagu u maju 2003. godine i po njemu se, prema čl. 160-162, može podneti zahtev za legalizaciju svih objekata izgrađenih bez važeće građevinske dozvole. Pošto je M. P. podneo takav zahtev Opštini, svako rušenje u međuvremenu ne bi imalo opravdanje.

60. Najzad, Vlada je primetila da nema dokaza da podnosioci predstavke nisu mogli da daju svoju imovinu u zakup ni da njom raspolažu zbog građevinskih radova koje je M. P. obavljao. Naprotiv, vrednost njihove nepokretnosti se mogla čak povećati u skladu sa članom 25. stav 1. Zakona o osnovama svojinskopravnih odnosa.

61. Podnosioci predstavke su ponovo potvrdili svoje pritužbe, primetivši da sporno neizvršenje ima za posledicu stalno ograničavanje njihovih imovinskih prava.

62. Dalje, navedeni Zakon o planiranju i izgradnji nije predviđao da sve postojeće naloge za rušenje treba smatrati nevažećim.

63. Konačno, podnosioci predstavke su primetili da M. P. nije mogao da dobije traženu legalizaciju pošto su se oni, kao suvlasnici kuće, tome čvrsto protivili.

2. Relevantna načela

64. Član 1. Protokola br. 1 garantuje, između ostalog, pravo na imovinu, koje uključuje pravo na mirno uživanje imovine, kao i pravo da se njom raspolaže (vidi, među mnogim drugim autoritetima, Marcks protiv Belgije, 13. jun 1979. godine, stav 63, serija A br. 31).

65. Primenom člana 1. Konvencije, svaka strana ugovornica "jamči svakome u svojoj nadležnosti prava i slobode određene Konvencijom". Ispunjenje ove opšte obaveze može povući za sobom pozitivne obaveze prisutne u obezbeđivanju delotvornog vršenja prava zajamčenih Konvencijom.

66. U kontekstu člana 1. Protokola br. 1, te pozitivne obaveze mogu zahtevati od države da preduzme mere neophodne za zaštitu prava na imovinu (vidi, na primer, Broniowski protiv Poljske[VV], br. 31443/96, stav 143, ECHR 2004-V), posebno gde postoji direktna veza između mera koje podnosilac predstavke može legitimno očekivati od organa i stvarnog uživanja njegove imovine (vidi Oneryildiz protiv Turske [VV], br. 48939/99, stav 134, ECHR 2004-HII).

67. Prema tome, obaveza države je da upotrebi sva raspoloživa pravna sredstva radi izvršenja pravosnažne upravne odluke, bez obzira na činjenicu što je ona doneta protiv privatnog lica, kao i da osigura da se propisno ispoštuju svi relevantni domaći postupci (vidi Ilić protiv Srbije, br. 30132/04, stavovi 74. i 75, 9. oktobar 2007. godine).

3. Ocena Suda u vezi sa predmetnim slučajem

68. Sud na prvom mestu primećuje da samo postojanje nedozvoljene gradnje predstavlja mešanje u pravo na imovinu podnosilaca predstavke (vidi stav 64. u gornjem tekstu).

69. Drugo, nalog za rušenje o kome je reč izdat je 2. septembra 1998. godine, a njegovo izvršenje je odobreno 11. septembra 1998. godine (vidi stavove 12. i 13. u gornjem tekstu).

70. Treće, Srbija je 3. marta 2004. godine ratifikovala Protokol br. 1, što znači da je sporni postupak u nadležnosti Suda ratione temporis više od četiri godine i sedam meseci.

71. Četvrto, privremena građevinska dozvola izdata u korist M. P. je stavljena van snage 15. decembra 1998. godine, zbog čega je, između ostalog, član 271. Zakona o opštem upravnom postupku irelevantan u vezi sa događajima posle ratifikacije (vidi stavove 16. i 29. u gornjem tekstu).

72. Peto, Zakon o planiranju i izgradnji ne sadrži nijednu stavku u smislu da postojeće naloge za rušenje treba smatrati nevažećim. Naprotiv, čini se da član 171. tog zakona sugeriše drugačije (vidi stavove 32-34. u gornjem tekstu).

73. Šesto, ne postoji nijedan dokaz da se vrednost nepokretnosti podnosilaca predstavke "mogla povećati" u skladu sa članom 25. stav 1. Zakona o osnovama svojinskopravnih odnosa, kako je Vlada tvrdila (vidi stavove 39. i 60. u gornjem tekstu).

74. U vezi sa gore navedenim, Sud nalazi da srpski organi nisu ispunili svoju pozitivnu obavezu u smislu člana 1. Protokola br. 1, da izvrše nalog za rušenje od 2. septembra 1998. godine (vidi stavove 66. i 67). Prema tome, došlo je do povrede navedene odredbe.

II. PRIMENA ČL. 41. I 46. KONVENCIJE

75. Relevantne odredbe ovih članova glase kako sledi:

Član 41.

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

Član 46.

"1. Visoke strane ugovornice preuzimaju obavezu da se povinuju pravosnažnoj presudi Suda u svakom predmetu u kome su stranke.

2. Pravosnažna presuda Suda se dostavlja Komitetu ministara koji nadgleda njeno izvršenje."

A. Šteta

76. Podnosioci predstavke su tražili ukupno 600,000 evra (EUR) na ime pretrpljene materijalne i nematerijalne štete. U vezi sa prvom, pozvali su se na "umanjenu vrednost svoje nepokretnosti". U vezi sa drugom, istakli su duševnu patnju koju su pretrpeli zbog toga što nisu mogli da slobodno koriste svoju imovinu, pa čak ni da odu na odmor od 1998. godine zbog straha da bi se i njihovi drugi susedi mogli uključiti u nezakonitu gradnju.

77. Vlada je osporila ove tvrdnje.

78. Sud ne vidi nijedan razlog da sumnja da su podnosioci predstavke pretrpeli patnju zbog kršenja njihovih prava zajamčenih članom 1. Protokola br. 1, iz kog razloga je jasno da samo utvrđivanje povrede ove odredbe ne bi predstavljalo dovoljno pravično zadovoljenje. U vezi sa gore navedenim i na osnovu pravičnosti, kako se zahteva članom 41, Sud podnosiocima predstavke dodeljuje zajedno 4.000 evra na ime nematerijalne štete.

79. Sud dalje ističe da su se, prema članu 46. Konvencije, Visoke strane ugovornice obavezale da će poštovati pravosnažne presude Suda u svakom slučaju u kom su one stranke, čije izvršenje nadzire Komitet ministara. Sledi, između ostalog, da presuda kojom Sud utvrdi neku povrede nameće tuženoj državi zakonsku obavezu da ne samo plati odgovarajuće iznose dodeljene na ime pravičnog zadovoljenja, već i da izabere, što podleže nadzoru od strane Komiteta ministara, opšte i/ili, prema slučaju, pojedinačne mere koje će usvojiti u domaćem pravnom sistemu kako bi se utvrđena povreda okončala i njeni efekti, u meri u kojoj je to moguće, ispravili (vidi Scozzari i Giunta protiv Italije [VV], br. 39221/98 i 41963/98, stav 249, ECHR 2000-VIII).

80. Prema tome, Sud smatra da, uzimajući u obzir činjenicu da podnosioci predstavke nisu opravdali "smanjenje vrednosti njihove nepokretnosti", Vlada mora ispuniti njihov zahtev za naknadu materijalne štete obezbeđenjem, putem odgovarajućih mera, brzog izvršenja naloga za rušenje od 2. septembra 1998. godine (vidi, uz neophodne izmene, Ilić protiv Srbije, br. 30132/04, stav 112, 9. oktobar 2007. godine).

B. Troškovi

81. Podnosioci predstavke nisu dostavili specifikaciju troškova. Shodno tome, Sud im ne dodeljuje naknadu u ovom delu.

V. Zatezna kamata

82. Sud smatra da je primereno da zatezna kamata bude zasnovana na najnižoj kamatnoj stopi Evropske centralne banke uz dodatak od tri procentna poena.

IZ TIH RAZLOGA, SUD JEDNOGLASNO

1. Proglašava predstavku dopuštenom,

2. Utvrđuje da je došlo do povrede člana 1. Protokola br. 1,

3. Utvrđuje

(a) da tužena država treba da obezbedi, odgovarajućim sredstvima, u roku od šest meseci od datuma kada presuda postane pravosnažna, u skladu sa članom 44. stav 2. Konvencije, izvršenje odluka koje je 2. septembra 1998. godine, odnosno 11. septembra 1998. godine donela opština Voždovac;

(b) da tužena država isplati podnosiocima predstavke zajedno, u roku od tri meseca od datuma kada presuda postane pravosnažna, iznos od 4.000 evra (četiri hiljade evra) na ime pretrpljene nematerijalne štete, koji će biti pretvoreni u nacionalnu valutu tužene države po kursu koji će važiti na dan isplate, plus sve takse koje se mogu naplatiti;

(v) da po isteku gore navedena tri meseca do isplate, treba platiti običnu kamatu na gore navedene iznose po stopi koja je jednaka najnižoj kamatnoj stopi Evropske centrale banke uz dodatak od tri procentna poena;

4. Odbija preostali deo zahteva za pravično zadovoljenje.

Sastavljeno na engleskom i dostavljeno u pisanoj formi 25. novembra 2008. godine, prema Pravilu 77. st. 2. i 3. Poslovnika Suda.

 

Sally Dollé
Sekretar	 	Francoise Tulkens
Predsednik