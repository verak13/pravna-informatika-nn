"EVROPSKI SUD ZA LjUDSKA PRAVA

DRUGO ODELjENjE

PREDMET RAKIĆ i DRUGI protiv Srbije

(Predstavke br. 47460/07, 49257/07, 49265/07, 1028/08, 11746/08, 14387/08, 15094/08, 16159/08, 18876/08, 18882/08, 18997/08, 22997/08, 23007/08, 23100/08, 23102/08, 26892/08, 26908/08, 29305/08, 29306/08, 29323/08, 29389/08, 30792/08, 30795/08, 31202/08, 31968/08, 32120/08, 32537/08, 32661/08, 32666/08 i 36079/08)

PRESUDA

STRAZBUR

5. oktobar 2010. godine

Ova presuda će postati pravosnažna u okolnostima utvrđenim članom 44. stav 2. Konvencije. Moguće su redaktorske izmene.

 

U predmetu Rakić i drugi protiv Srbije, Evropski sud za ljudska prava (Drugo odeljenje) zasedajući u veću u čijem su sastavu bili:

Françoise Tulkens, predsednik,

Danutė Jočienė,

Dragoljub Popović,

András Sajó,

Nona Tsotsoria,

Kristina Pardalos,

Guido Raimondi, sudije,

i Stanley Naismith, sekretar Odeljenja,

posle većanja na zatvorenoj sednici održanoj 14. septembra 2010. godine, izriče sledeću presudu, koja je usvojena na taj dan:

 

POSTUPAK

Predmet je formiran na osnovu trideset posebnih predstavki (br. 47460/07, 49257/07, 49265/07, 1028/08, 11746/08, 14387/08, 15094/08, 16159/08, 18876/08, 18882/08, 18997/08, 22997/08, 23007/08, 23100/08, 23102/08, 26892/08, 26908/08, 29305/08, 29306/08, 29323/08, 29389/08, 30792/08, 30795/08, 31202/08, 31968/08, 32120/08, 32537/08, 32661/08, 32666/08 i 36079/08) koje su Sudu podneli protiv Srbije, prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija"), g. Slobodan Rakić i 29 drugih podnosilaca predstavki (u daljem tekstu: "Podnosioci predstavki"; vidi stav 5. u daljem tekstu), dana 22. oktobra 2007. godine, 6. novembra 2007. godine, 6. novembra 2007. godine, 24. decembra 2007. godine, 29. februara 2008. godine, 15. marta 2008. godine, 20. marta 2008. godine, 25. marta 2008. godine, 7. aprila 2008. godine, 7. aprila 2008. godine, 7. aprila 2008. godine, 16. aprila 2008. godine, 16. aprila 2008. godine, 16. aprila 2008. godine, 16. aprila 2008. godine, 26. maja 2008. godine, 24. maja 2008. godine, 9. juna 2008. godine, 9. juna 2008. godine, 9. juna 2008. godine, 9. juna 2008. godine, 19. juna 2008. godine, 19. juna 2008. godine, 19. juna 2008. godine, 23. juna 2008. godine, 23. juna 2008. godine, 1. jula 2008. godine, 1. jula 2008. godine, 1. jula 2008. godine, odnosno 1. jula 2008. godine.

2. Podnosioce predstavki je pred Sudom zastupao g. N. Vukotić, advokat iz Beograda, a Vladu Srbije (u daljem tekstu: "Vlada") njen zastupnik g. S. Carić.

3. Podnosioci predstavki su se žalili na očigledno nedoslednu praksu domaćih sudova u vezi sa isplatom povećanja plata koje nije na isti način odobreno određenoj kategoriji policajaca.

4. Sud je 12. juna 2009. godine odlučio da Vladu obavesti o predstavkama. Primenjujući član 29. stav 3. Konvencije, on je takođe odlučio da njihovu dopuštenost i osnovanost razmatra istovremeno.

 

ČINjENICE

5. Podnosioci predstavki, g. Slobodan Rakić ("prvi podnosilac predstavke"), g. Živorad Ivković ("drugi podnosilac predstavke"), g. Damjan Šapić ("treći podnosilac predstavke"), g. Dragan Jevtić ("četvrti podnosilac predstavke"), g. Darko Glišović ("peti podnosilac predstavke"), g. Radoš Mihajlović ("šesti podnosilac predstavke"), g. Ljubiša Janićijević ("sedmi podnosilac predstavke"), g. Nenad Jovanović ("osmi podnosilac predstavke"), g. Milan Vitković ("deveti podnosilac predstavke"), g. Velibor Terentić ("deseti podnosilac predstavke"), g. Radojko Radosavljević ("jedanaesti podnosilac predstavke"), g. Dragoš Tomović ("dvanaesti podnosilac predstavke"), g. Predrag Todić ("trinaesti podnosilac predstavke"), g. Nebojša Milutinović ("četrnaesti podnosilac predstavke"), g. Bojan Ilić ("petnaesti podnosilac predstavke"), g. Darko Trifunović ("šesnaesti podnosilac predstavke"), g. Janko Janković ("sedamnaesti podnosilac predstavke"), g. Dragiša Zdravković ("osamnaesti podnosilac predstavke"), g. Miljojko Đorđević ("devetnaesti podnosilac predstavke"), g. Slavko Milošević ("dvadeseti podnosilac predstavke"), g. Miroslav Vučković ("dvadeset prvi podnosilac predstavke"), g. Ljubinko Ćirković ("dvadeset drugi podnosilac predstavke"), g. Veselin Božović ("dvadeset treći podnosilac predstavke"), g. Nebojša Đorđević ("dvadeset četvrti podnosilac predstavke"), g. Srećko Janićijević ("dvadeset peti podnosilac predstavke"), g. Siniša Milić ("dvadeset šesti podnosilac predstavke"), g. Vladimir Avdalović ("dvadeset sedmi podnosilac predstavke"), g. Slavoljub Vukić ("dvadeset osmi podnosilac predstavke"), g. Rodoljub Obradović ("dvadeset deveti podnosilac predstavke") i g. Dejan Pantić ("trideseti podnosilac predstavke"), svi državljani Srbije.

 

I. OKOLNOSTI PREDMETA

6. Svi podnosioci predstavki su zaposleni kao policajci u Ministarstvu unutrašnjih poslova Republike Srbije (u daljem tekstu: "Ministarstvo"). Oni žive i rade na Kosovu.1

7. Činjenice predmeta, kako su ih podnosioci predstavki izneli, mogu se sumirati kako sledi.

8. Vlada Srbije je 24. januara 2000. godine, odnosno 17. jula 2003. godine, usvojila dve odluke na osnovu kojih, između ostalog, svim njenim zaposlenim koji žive i rade na Kosovu bi trebalo da budu isplaćene dvostruke plate.

9. Ministarstvo je 31. januara 2000. godine donelo odluku u kojoj se navodi da policajci u pitanju imaju pravo da im se plate povećaju na osnovu koeficijenta od 2,5 ili 4,5, u zavisnosti od okolnosti.

10. U stvarnosti su podnosioci predstavki primili samo povećanje koje je Ministarstvo odobrilo, u iznosu znatno nižem od predviđenog udvostručenja plata.

11. Zbog toga su oni 2006. godine, odnosno 2007. godine protiv Ministarstva podneli posebne parnične tužbe Prvom opštinskom sudu u Beogradu, kojim su tražili isplatu razlike između dobijenog povećanja plata i onog koje je Vlada odobrila (vrednost zahteva sedmog, trinaestog, sedamnaestog, dvadesetog, dvadeset sedmog i dvadeset osmog podnosioca predstavki prelazila je 500.000 dinara, a zahtevi svih drugih podnosilaca predstavki su bili ispod ovog praga). Podnosioci predstavki su dalje tražili isplatu neodređenih iznosa na račun doprinosa za penziono i invalidsko osiguranje.

12. Neki podnosioci predstavki su imali uspeha pred Opštinskim sudom. Ostali nisu. Međutim, svi podnosioci predstavki nisu imali uspeha u drugoj instanci pred Okružnim sudom u Beogradu (u daljem tekstu: "Okružni sud"). Podnosioci predstavki su te odluke dobili sledećih dana:

- prvi podnosilac predstavke dana 26. aprila 2007. godine;

- drugi i treći podnosilac predstavke dana 7. maja 2007. godine;

- četvrti podnosilac predstavke dana 26. juna 2007. godine;

- peti podnosilac predstavke dana 3. septembra 2007. godine;

- šesti podnosilac predstavke dana 19. septembra 2007. godine;

- sedmi podnosilac predstavke dana 1. oktobar 2007. godine;

- osmi podnosilac predstavke dana 26. septembra 2007. godine;

- deveti, deseti i jedanaesti podnosilac predstavke dana 8. oktobra 2007. godine;

- dvanaesti podnosilac predstavke dana 16. oktobra 2007. godine;

- trinaesti i četrnaesti podnosilac predstavke dana 29. oktobra 2007. godine;

- petnaesti podnosilac predstavke dana 19. oktobra 2007. godine;

- šesnaesti, devetnaesti i dvadeset prvi podnosilac predstavke dana 11. decembra 2007. godine;

- sedamnaesti podnosilac predstavke dana 26. novembra 2007. godine;

- osamnaesti podnosilac predstavke dana 17. decembra 2007. godine;

- dvadesti podnosilac predstavke dana 13. decembra 2007. godine;

- dvadeset drugi podnosilac predstavke dana 15. januara 2008. godine;

- dvadeset treći podnosilac predstavke dana 25. januara 2008. godine;

- dvadeset četvrti i dvadeset osmi podnosilac predstavke 11. februara 2008. godine;

- dvadeset peti podnosilac predstavke dana 28. februara 2008. godine;

- dvadeset šesti podnosilac predstavke dana 27. decembra 2007. godine;

- dvadeset sedmi i trideseti podnosilac predstavke dana 20. februara 2008. godine;

- dvadeset deveti podnosilac predstavke dana 18. februara 2008. godine.

Mnoge kolege podnosilaca predstavki (u daljem tekstu: "tužioci") podnele su posebne zahteve za naknadu štete u vezi sa istim pitanjem. Neki su imali uspeha, a drugi nisu bili uspešni pred Okružnim sudom.

13. U obrazloženju u predmetu podnosilaca predstavki, Okružni sud je utvrdio, između ostalog, da su važeći domaći propisi sadržani u odluci Ministarstva usvojenoj 31. januara 2000. godine.

14. Međutim, u sedamdeset tri druge presude, usvojene između 25. januara 2006. godine i 1. oktobra 2008. godine, isti Okružni sud je presudio u korist tužilaca, uprkos činjenici da su njihovi zahtevi zasnovani na istim činjenicama i odnosili su se na ista pravna pitanja. U obrazloženju presuda u tim drugim predmetima, Okružni sud je utvrdio da su, između ostalog, plate tužilaca morale da se isplaćuju u skladu sa odlukama Vlade Srbije od 24. januara 2000. godine i/ili 17. jula 2003. godine.

15. Od sedamdeset tri gore navedene presude, u pedeset slučajeva tuženi su uložili revizije Vrhovnom sudu Srbije (vidi st. 24 i 27. u daljem tekstu). U preostala dvadeset tri slučaja, međutim, tuženi nisu uložili te žalbe, navodno u svetlu zakonskog praga (vidi stav 25 u daljem tekstu).

16. Vlada je dostavila relevantnu sudsku praksu koju je usvojio Vrhovni sud, posebno šest posebnih presuda od kojih je jedna doneta 3. jula 2008. godine, a preostalih pet između 25. decembra 2008. godine i 1. oktobra 2009. godine. U svakom slučaju, odlučujući o revizijama, Vrhovni sud je presudio protiv tužilaca, iako sa donekle drugačijim obrazloženjem u poređenju sa obrazloženjem Okružnog suda. Vrhovni sud je posebno utvrdio, između ostalog, da odluka Vlade od 17. jula 2003. godine nije bila direktno primenjiva.

17. Građansko odeljenje Vrhovnog suda je u međuvremenu, 23. septembra 2008. godine, održalo sastanak na kome je trebalo da se reši pitanje odlučivanja u svim predmetima kao što su predmeti podnosilaca predstavki (vidi stav 29. u daljem tekstu). U zapisniku sa ovog sastanka, konstatovano je, između ostalog, da je u dva predmeta evidentirana 2008. godine, gde su razmatrane revizije, Vrhovni sud zapravo potvrdio odluke nižih sudova donete u korist tužilaca (Rev II 429/08 i Rev 623/08). Međutim, ovaj sastanak je kraju odložen da se sačeka ishod predmeta koji je pokrenut pred Ustavnim sudom Srbije u vezi sa apstraktnim razmatranjem ustavnosti odluke Vlade usvojene 17. jula 2003. godine. Ustavni sud je 16. aprila 2010. godine utvrdio da je sporna odluka neustavna.

18. U osamnaest posebnih predmeta tužioci su posle toga uložili ustavne žalbe Ustavnom sudu, ali prema informacijama iz spisa predmeta, ti postupci su još u toku.

19. Nijedan podnosilac predstavki nije uložio reviziju niti pokušao da dobije naknadu zbog prava zagarantovanog ustavom.

 

II. RELEVANTNO DOMAĆE PRAVO

A. Odredbe koje se odnose na postupak ustavne žalbe

20. S tim u vezi, relevantne odredbe su iznete u predmetu Vinčić i drugi protiv Srbije (br. 44698/06, 44700/06, 44722/06, 44725/06, 49388/06, 50034/06, 694/07, 757/07, 758/07, 3326/07, 3330/07, 5062/07, 8130/07, 9143/07, 9262/07, 9986/07, 11197/07, 11711/07, 13995/07, 14022/07, 20378/07, 20379/07, 20380/07, 20515/07, 23971/07, 50608/07, 50617/07, 4022/08, 4021/08, 29758/07 i 45249/07, st. 22-34., 1. decembar 2009. godine).

B. Zakon o parničnom postupku (objavljen u "Službenom listu Republike Srbije" - Sl. list RS - broj 125/04)

21. Član 2. stav 1. predviđa, između ostalog, da sve stranke imaju pravo na jednaku zaštitu njihovih prava.

22. Čl. 355 - 384. daju detaljne podatke o žalbi koja se može uložiti protiv presude donete u prvoj instanci. Član 355. stav 1. posebno predviđa da se ta žalba mora uložiti u roku od petnaest dana.

23. Član 438., međutim, predviđa da se žalba u radnom sporu mora uložiti u roku od osam dana.

24. Čl. 394. stav 1., 396 i 398. predviđaju da stranke mogu uložiti reviziju Vrhovnom sudu. One to mogu učiniti u roku od 30 dana po prijemu pravosnažne odluke donete u drugoj instanci, i samo ako su niži sudovi prekršili relevantne zakone, bilo procesne ili materijalne.

25. Član 394. stav 2. predviđa, između ostalog, da revizija "nije dopuštena" kad se tužbeni zahtev odnosi na potraživanje u novcu, kada "vrednost onog dela pravosnažne presude koji se osporava" ne "prelazi 500.000 dinara".

26. Član 439. predviđa da je revizija dopuštena u parnicama o sporovima o zasnivanju, postojanju i prestanku radnog odnosa.

27. U skladu sa čl. 396 i 406-409, između ostalog, Vrhovni sud, ako prihvati reviziju koju je podnela jedna zainteresovana strana, ima ovlašćenje da preinači i/ili izmeni spornu presudu ili da je ukine i odredi ponovno suđenje pred nižim sudovima.

28. Član 422.10 predviđa da se u postupak može ponoviti ako Evropski sud za ljudska prava u međuvremenu donese presudu u odnosu na Srbiju u vezi sa istim ili sličnim pravnim pitanjem.

V. Zakon o uređenju sudova (objavljen u "Službenom. listu RS", br. 63/01, 42/02, 27/03, 29/04, 101/05 i 46/06)

29. Član 40. st. 2 i 3. predviđaju, između ostalog, da se sednica odeljenja Vrhovnog suda održava ako postoji neko pitanje u vezi sa doslednošću sudske prakse. Sva pravna shvatanja usvojena posle toga su obavezujuća za sva veća odeljenja u pitanju.

 

PRAVO

I. ZDRUŽIVANjE PREDSTAVKI

30. Sud smatra da, u skladu sa Pravilom 42 stav 1. Poslovnika Suda, predstavke treba združiti, s obzirom na njihovo slično činjenično stanje i pravni osnov.

 

II. NAVODNA POVREDA ČLANA 6. STAV 1. KONVENCIJE

31. Prema članu 6. stav 1. Konvencije, podnosioci predstavke su se žalili na flagrantno nedoslednu sudsku praksu Okružnog suda u Beogradu.

32. Relevantne odredbe navedenog člana glase kako sledi:

Član 6. stav 1.

"Svako lice, prilikom utvrđivanja njegovih građanskih prava i obaveza ... ima pravo na pravično... suđenje... pred ... sudom ..."

A. Dopuštenost

1. Argumenti stranaka

33. Vlada je ostala pri stavu da podnosioci predstavki nisu iscrpeli sva delotvorna domaća pravna sredstva u smislu člana 35. stav 1. Konvencije. Svi oni su naročito propustili da ulože ustavnu žalbu, dok sedmi, trinaesti, sedamnaesti, dvadeseti, dvadeset sedmi i dvadeset osmi podnosilac predstavki nisu iskoristili ni reviziju predviđenu članom 394. stav 2. Zakona o parničnom postupku (vidi st. 11, 25. i 27. u gornjem tekstu).

34. Podnosioci predstavki su izneli da je, s obzirom na član 439. Zakona o parničnom postupku, revizija jedino dostupna u vezi sa navedenim radnim sporovima, a ne u predmetima kao što su njihovi o zaostalim platama (vidi stav 26. u gornjem tekstu). Oni su dalje konstatovali da presude Prvog opštinskog suda sadrže uputstva u smislu da stranke mogu podneti žalbu protiv njih u roku od osam a ne petnaest dana (vidi st. 22, 23. i 26. u gornjem tekstu), čime se nagoveštava da je navedeni sud i sam razmatrao te predmete kao radne sporove i isključio primenu člana 394. stav 2. Zakona o parničnom postupku.

35. U vezi sa ustavnom žalbom, podnosioci predstavki su tvrdili da ovo pravno sredstvo nije bilo delotvorno u relevantnom trenutku.

36. Najzad, Vlada je dodala, u vezi sa članom 394. stav 2. Zakona o parničnom postupku, da su predmeti podnosilaca predstavki jasno imovinske prirode i da su ih domaći sudovi dosledno smatrali takvim. Rok od osam dana za ulaganje žalbe stoga nije od posebne važnosti, posebno s obzirom da je Prvi opštinski sud dao ovim parnicama delovodni broj "P", a ne "P1" (ovaj prvi broj označava imovinske sporove), a da je sam Vrhovni sud rutinski prihvatio da razmatra revizije u predmetima kao što je predmet podnosilaca predstavki kad god je zakonski limit prekoračen (vidi st. 15 i 16. u gornjem tekstu).

2. Ocena Suda

(a) U vezi sa sedmim, trinaestim, sedamnaestim, dvadesetim, dvadeset sedmim i dvadeset osmim podnosiocem predstavki

37. Sud smatra da, s obzirom na njenu prirodu, revizija mora u načelu i kada god je dostupna u skladu sa relevantnim pravilima parničnog postupka, da se smatra delotvornim domaćim pravnim sredstvom u smislu člana 35. stav 1. Konvencije (vidi st. 24-27. u gornjem tekstu; vidi takođe Jevremović protiv Srbije, broj 3150/05, stav 41., 17. jul 2007. godine; Ilić protiv Srbije, broj 30132/04, st. 20 i 21., 9. oktobar 2007. godine; i, mutatis mutandis, Debelić protiv Hrvatske, broj 2448/03, st. 20 i 21., 26. maj 2005. godine).

38. U posebnim okolnostima ovog predmeta, međutim, Sud je mišljenja da je pitanje iscrpljenja unutrašnjim pravnih sredstava koje je Vlada postavila u vezi sa šest navedenih podnosilaca predstavki tesno povezano sa osnovanošću njihovih pritužbi. On posebno podrazumeva pitanje da li je revizija, čak i ako je dostupna (vidi st. 25. i 26. u gornjem tekstu) i upotrebljena, mogla osigurati doslednost u donošenju sudskih odluka u vezi sa zahtevima u pitanju (vidi st. 16. i 17. u gornjem tekstu). Shodno tome, Sud združuje razmatranje ovog pitanja sa razmatranjem osnovanosti pritužbi podnosilaca predstavki.

(b) U vezi sa svim podnosiocima predstavki

39. Sud je već utvrdio da ustavna žalba treba da se u načelu smatra delotvornom u smislu člana 35. stav 1. Konvencije u vezi sa svim predstavkama podnetim posle 7. avgusta 2008. godine (vidi Vinčić i drugi protiv Srbije, citiran u gornjem tekstu, stav 51.). Pošto su svi podnosioci predstavke u ovom predmetu pokrenuli postupke pre tog datuma i s obzirom da ne nalazi nijedan razlog da odstupi od svog zaključka u predmetu Vinčić, Sud smatra da se primedba Vlade s tim u vezi mora odbiti.

(v) Zaključak

40. Sud konstatuje da pritužbe podnosilaca predstavki nisu očigledno neosnovane u smislu značenja člana 35. stav 3. Konvencije. On dalje konstatuje da nisu nedopuštene ni po jednom drugom osnovu. Zbog toga se moraju proglasiti dopuštenim.

B. Osnovanost

41. Podnosioci predstavki su ponovo potvrdili svoje tvrdnje, dodajući da je Vrhovni sud ignorisao svoju odluku od 23. septembra 2008. godine i nastavio sa suđenjem tužiocima, uprkos činjenici da je Ustavni sud tek trebao da odluči o ustavnosti i/ili zakonitosti odluke Vlade od 17. jula 2003. godine (vidi stav 17. u gornjem tekstu).

42. Vlada je ostala pri stavu da nije bilo povrede Konvencije. Ona je konstatovala da su domaći sudovi nezavisni u deljenju pravde i da je na njima da tumače i primenjuju relevantno domaće zakonodavstvo, što su u slučajevima podnosilaca predstavki obavili korektno. Dalje, nedoslednost koju su podnosioci predstavki istakli ne odnosi se ni na jednu prethodnu sistemsku i/ili tešku nepravdu niti je uključivala praksu Vrhovnog suda pošto je sud, baš kao i Okružni sud u slučajevima podnosilaca predstavki, dosledno presuđivao protiv tužilaca. Najzad, Vlada je tvrdila da Vrhovni sud nije bio formalno obavezan da očekuje ishod bilo kod postupka pred Ustavnim sudom i da je morao da bude oprezan, između ostalog, u odnosu na zahteve Konvencije da se predmetne parnice završe u razumnom roku.

43. Sud podseća da iako se određena odstupanja u tumačenju mogu prihvatiti kao sastavni deo svakog pravosudnog sistema koji je, baš kao i srpski, zasnovan na mreži sudećih i apelacionih sudova koji imaju nadležnost nad određenom teritorijom, u slučajevima podnosilaca predstavki suprotna tumačenja proistekla su iz iste sudske nadležnosti, tj. Okružnog suda u Beogradu, i podrazumevala su dosledno presuđivanje zahteva podnetih od strane mnogih lica u istim situacijama (vidi Vinčić i drugi protiv Srbije, naveden gore, stav 56.; vidi takođe, mutatis mutandis, Tudor Tudor protiv Rumunije, broj 21911/03, stav 29, 24. mart 2009. godine). Sve je to stvorilo stanje trajne neizvesnosti, koje je zauzvrat moralo umanjiti poverenje javnosti u pravosuđe, pri čemu je to poverenje, jasno, jedna od osnovnih komponenti države zasnovane na vladavini prava. Dalje, i pored suprotnih tvrđenja Vlade, izgleda da čak ni praksa Vrhovnog suda po ovom pitanju nije postala dosledna do druge polovine 2008. godine u najboljem slučaju (vidi st. 16. i 17. u gornjem tekstu), što je bilo mnogo kasnije od pokušaja podnosilaca predstavki da podnesu njihove revizije (vidi st. 12 i 24. u gornjem tekstu), iako ova doslednost očigledno nije nikada obezbeđena u skladu sa članom 40. Zakona o uređenju sudova (vidi st. 17. i 29. u gornjem tekstu). Ili, drugim rečima, nije se moglo opravdano tvrditi da su, bez obzira na činjenicu da Vrhovni sud nikada nije razmatrao pritužbe podnosilaca predstavki u trećoj instanci, njihove parnice i pored toga rešene u meritumu na način dosledan ustanovljenoj sudskoj praksi (vidi, uz mutatis mutandis, Iordan Iordanov i drugi protiv Bugarske, broj 23530/02, stav 47., 2. jul 2009. godine).

44. S obzirom na gore navedeno i pošto ne smatra pogodnim da saopštava kakav bi stvaran ishod parnica podnosilaca predstavke trebalo da bude (vidi Vinčić i drugi protiv Srbije, citiran u gornjem tekstu, stav 56.), Sud odbija preliminarnu primedbu Vlade i smatra da je sudska nesigurnost u pitanju lišila podnosioce predstavki pravičnog suđenja pred Okružnim sudom u Beogradu. Shodno tome došlo je do povrede člana 6. stav 1. po ovom osnovu (vidi takođe, mutatis mutandis, Tudor Tudor protiv Rumunije, citiran u gornjem tekstu, stav 32.).

 

III. PRIMENA ČLANA 41. KONVENCIJE

45. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to

potrebno, pružiti pravično zadovoljenje oštećenoj stranci."

A. Šteta

46. Svaki podnosilac predstavke je tražio 10.000 evra na ime ukupne pretrpljene štete zbog povrede njihovih prava zajamčenih članom 6. stav 1. Konvencije.

47. Vlada je osporila ove zahteve.

48. S obzirom na povredu utvrđenu u konkretnom slučaju i obrazloženje zašto je ona utvrđena (vidi stav 44. u gornjem tekstu, posebno pozivanje na ishod parnica podnosilaca predstavki), Sud smatra da se zahtevi podnosilaca predstavki, u onoj meri u kojoj se odnose na isplatu odnosnih suma koje su tražili pred domaćim sudovima, moraju odbaciti (vidi Vinčić i drugi protiv Srbije, citiran u gornjem tekstu, stav 61.).

49. Sud, međutim, smatra da su podnosioci predstavki pretrpeli izvesnu nematerijalnu štetu zbog utvrđene povrede koja se ne može ispraviti samo ako Sud utvrdi povredu (vidi takođe, mutatis mutandis, Tudor Tudor protiv Rumunije, citiran u gornjem tekstu, stav 47.). Prosuđujući na osnovu pravičnosti, kako se zahteva članom 41. Konvencije, Sud svakom podnosiocu predstavke dodeljuje 3.000 evra pod ovom stavkom.

B. Troškovi

50. Svaki podnosilac predstavki je takođe tražio 250 evra na ime predstavke koja je dovela do postupka pred Sudom, kao i 250 evra za podnošenje njihovih zajedničkih pisanih zapažanja i odnosne poštanske i kancelarijske troškove.

51. Vlada je osporila ove zahteve.

52. Prema praksi Suda, podnosilac predstavke ima pravo na naknadu troškova samo u onoj meri u kojoj je pokazano da su oni stvarno i neophodno nastali i da su opravdani u pogledu iznosa. U predmetnom slučaju, na osnovu dokumenata koje poseduje i gore navedenih kriterijuma, Sud smatra da je opravdano da svakom podnosiocu predstavki dodeli 255 evra na ime troškova nastalih u vezi sa njihovim predmetom pred Sudom u Strazburu.

V. Zatezna kamata

53. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

 

IZ TIH RAZLOGA, SUD JEDNOGLASNO

1. Odlučuje da združi predstavke;

2. Odlučuje da združi sa osnovanošću primedbu Vlade u vezi sa neiscrpljivanjem domaćih pravnih sredstava, u onoj meri u kojoj se ona odnosi na reviziju, i odbija je;

3. Proglašava predstavke dopuštenim;

4. Utvrđuje da je došlo do povrede člana 6. stav 1. Konvencije;

5. Utvrđuje

(a) da Tužena država isplati svakom podnosiocu predstavke, u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije, sledeće iznose, koji će se pretvoriti u srpske dinare po kursu važećem na dan isplate:

(i) 3.000 evra (tri hiljade evra) na ime pretrpljene nematerijalne štete, plus porez koji se može platiti,

(ii) 255 evra (dve stotine pedeset pet evra) za sudske troškove, plus porez koji se može platiti svakom podnosiocu predstavki;

(b) da po isteku gore navedena tri meseca do isplate, treba platiti običnu kamatu na gore navedene iznose po stopi koja je jednaka najnižoj kamatnoj stopi Evropske centrale banke uz dodatak od tri procentna poena;

6. Odbija preostali deo zahteva podnosilaca predstavki za pravično zadovoljenje.

 

Sastavljeno na engleskom jeziku i dostavljeno u pisanoj formi na dan 5. oktobra 2010. godine u skladu sa pravilom 77 st. 2. i 3. Poslovnika Suda.

Stanley Naismith
Sekretar	Françoise Tulkens
Predsednik
 