SAVET EVROPE
EVROPSKI SUD ZA LjUDSKA PRAVA
DRUGO ODELjENjE
VRENČEV protiv SRBIJE
(Predstavka broj 2361/05)
PRESUDA
STRAZBUR
23. septembar 2008. godine

Ova presuda će postati pravosnažna u okolnostima predviđenim članom 44. stav 2. Konvencije. Moguće su redaktorske promene.

 

U predmetu Vrenčev protiv Srbije, Evropski sud za ljudska prava (Drugo odeljenje) zasedajući u veću u čijem su sastavu bili:

FRANÇOISE TULKENS,

Antonella Mularoni,

IRENEU CABRAL BARRETO,

Vladimiro Zagrebelsky

DRAGOLjUB POPOVIĆ,

András Sajó,

Nona Tsotsoria, sudije

i SALLY DOLLÉ, sekretara Odeljenja,

posle većanja na zatvorenoj sednici održanoj 2. septembra 2008. godine, izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (br. 2361/05) protiv Državne zajednice Srbija i Crna Gora, koju je Sudu podneo po članu 34. Konvencije za zaštitu ljudskih prava i osnovnih sloboda ("Konvencija") njen tadašnji državljanin g. Ljubiša Vrenčev ("podnosilac predstavke"), dana 28. decembra 2004. godine.

2. Počev od 3. juna 2006. godine, posle deklaracije o nezavisnosti Crne Gore, Srbija je Visoka strana ugovornica u postupcima pred Sudom.

3. Podnosioca predstavke, kome je dodeljena pravna pomoć, zastupali su g. I. Janković, g. D. Bogdanović, g. D. Stojković, gđa K. Radović i g. V. Đerić, svi advokati iz Beograda. Vladu državne zajednice Srbija i Crna Gora, a kasnije, Vladu Srbije (Vlada) zastupao je g. S. Carić.

4. Podnosilac predstavke je tvrdio da je pretrpeo povrede člana 5. stavovi 1 (v) i 3-5. Konvencije.

5. Sud je 13. decembra 2005. odlučio da Vladu obavesti o predstavci. Primenjujući član 29. stav 3. Konvencije rešio je da donese odluku o dopuštenosti i osnovanosti predstavke istovremeno.

ČINjENICE

I. OKOLNOSTI PREDMETA

6. Podnosilac predstavke je rođen 1968. godine i živi u Pančevu, Srbija.

7. Činjenice predmeta, kako su ih dostavile strane u postupku, mogu se sumirati kako sledi.

8. Podnosioca predstavke je 16. novembra 2003. godine zaustavio i pretresao policajac na glavnoj autobuskoj stanici u Beogradu i kod njega je nađen paket sa sadržajem 4,13 grama kanabisa.

9. Odveden je u policijsku stanicu ali je pušten posle kraćeg vremena. Dok je bio u pritvoru, jedan dežurni policajac je izdao potvrdu o privremenom oduzimanju kanabisa u pitanju. Podnosilac predstavke i policajac su potpisali ovu potvrdu, a u njoj se nalazila prijavljena kućna adresa podnosioca predstavke - ulica M.K. br. 32, Pančevo.

10. U kasnijem izveštaju o ovom događaju od istog datuma, međutim, izgleda da je policajac napravio grešku time što je naveo da je adresa podnosioca predstavke ulica M.K. br. 30 umesto br. 32. Ovaj izveštaj podnosilac nije ni video ni potpisao.

11. Pošto je pronađen njegov broj u telefonskom imeniku, policija se telefonom obratila ocu podnosioca predstavke 6. jula 2004. godine. On ga je zatim obavestio da ga traži policija. Podnosilac predstavke je kasnije pozvao policiju i rečeno mu je da mora da dođe u stanicu da bi uzeo sudski poziv. Pošto je došao u stanicu, uhapšen je i stavljen u pritvor.

12. Naknadno je postalo jasno da je nalog za pritvor izdao Okružni sud u Beogradu 29. juna 2004. godine, kao deo krivičnog postupka koji je pokrenut protiv podnosioca predstavke u vezi sa oduzimanjem kanabisa od 16. novembra 2003. godine. U obrazloženju, sud je prvo objasnio da se podnosilac predstavke nije pojavio na ročištu zakazanom za 17. mart 2004. godine i primetio da je na povratnici uz sudski poziv navedeno da je on "nepoznat u ulici M.K. br. 30". Drugo, podnosilac predstavke se nije pojavio na sledećem ročištu zakazanom za 20. maj 2004. godine, a policija, kojoj je naloženo da uruči poziv, je izvestila 20. aprila 2004. godine da je jedan sused potvrdio da podnosilac predstavke nije živeo na adresi o kojoj je reč od 1999. godine. Treće, policija je, takođe, 20. aprila 2004. godine pretražila svoju bazu podataka i napravila dodatne upite, potvrdivši da je, počev od 1986. godine, prijavljeno prebivalište podnosioca predstavke zaista ulica M.K. br. 30, ali nije mogla da nađe nikakve informacije o tome gde se on tada nalazio. Najzad, sud je zaključio da postoji dovoljna činjenična osnova koja ukazuje da se podnosilac predstavke krije i/ili da je u bekstvu, pa je prema tome naložio njegov pritvor. (Međutim, mora se primetiti da je Okružni sud izjavu suseda i prvobitni policijski izveštaj od 20. aprila 2004. godine citirao pogrešno i da se i jedno i drugo zapravo odnose samo na ulicu M.K. br. 32, kao prijavljenu adresu podnosioca predstavke, čime se ulica M. K. br. 30 nije ni pomenula.)

13. Okružni sud je 29. juna 2004. godine, takođe, doneo posebno rešenje kojim se od policije traži da izda poternicu i uhapsi podnosioca predstavke. U njoj je kao adresa podnosioca predstavke ponovo navedena ulica M.K. br. 30.

14. Razna kasnija dokumenta su se odnosila i na jednu i na drugu adresu. Tako se dopis Okružnog suda upućen policiji 20. maja 2004. godine odnosio na ulicu M.K. br. 32, dok je u svim sudskim pozivima, krivičnoj prijavi od 11. decembra 2003. godine i optužnom predlogu od 26. decembra 2003. godine dosledno navedena ulica M.K. br. 30 kao adresa podnosioca predstavke.

15. Sve ovo vreme lična karta podnosioca predstavke, koju je policija izdala 30. avgusta 2000. godine, i njegovo prijavljeno boravište ostali su nepromenjeni, uz navođenje da je njegova adresa ulica M.K. br. 32, Pančevo.

16. Advokat podnosioca predstavke je 7. jula 2004. godine telegramom uložio žalbu protiv rešenja o pritvoru Okružnog suda od 29. juna 2004. godine. U njoj je naveo da podnosilac predstavke nije nikada živeo ulici M.K. br. 30 i istakao da je njegovo prijavljeno boravište zapravo u ulici M.K. br. 32. Zbog toga podnosilac predstavke nije znao da je protiv njega pokrenut krivični postupak, pa nije mogao ni namerno izbegavati da primi sudske pozive.

17. Advokat podnosioca predstavke je 8. jula 2004. godine dopunio ovu žalbu dodatnim pisanim argumentima tražeći da se sporno rešenje o pritvoru opozove, a njegov klijent pusti na slobodu. On je posebno primetio da je podnosilac predstavke otišao u policiju "po sopstvenoj slobodnoj volji" čim je konstatovao da ga traže. Po dolasku u policijsku stanicu, on je uhapšen i tada je prvi put saznao za krivičnu prijavu protiv njega.

18. Vrhovni sud Srbije je 12. jula 2004. godine odbio ovu žalbu. On je to učinio bez usmenog ročišta. U svojoj odluci Vrhovni sud je potvrdio razloge za pritvor koje je dao Okružni sud i dalje utvrdio da nema dokaza u spisu predmeta da je tačna adresa podnosioca predstavke zaista ulica M.K. br. 32. Naprotiv, policijski izveštaji su sugerisali da je "prebivalište podnosioca predstavke tokom celog postupka ostalo nepoznato".

19. Advokat podnosioca predstavke je primio ovu odluku 14. jula 2004. godine.

20. On je 16. jula 2004. godine podneo predlog Okružnom sudu, tražeći oslobađanje podnosioca predstavke uz jemstvo ili, alternativno, da mu se pritvor zameni zabranom napuštanja mesta boravka do završetka krivičnog postupka. Advokat je dalje primetio da je pritvor podnosioca predstavke naložen zbog greške suda u utvrđivanju njegove prave kućne adrese i zaključio tražeći da se hitno zakaže ročište u ovom predmetu.

21. Izgleda da Okružni sud nije razmatrao ovaj predlog.

22. Posle ročišta od 26. jula 2004. godine, Okružni sud je konstatovao da je podnosilac kriv zbog izvršenja krivičnog dela neovlašćena proizvodnja, držanje i stavljanje u promet opojnih droga i osudio ga na novčanu kaznu u iznosu od 10.000 srpskih dinara (u to vreme otprilike 128 evra).

23. Posebnim rešenjem od istog datuma Okružni sud je pustio podnosioca predstavke iz pritvora. On je, između ostalog, utvrdio da je "tekuća faza krivičnog postupka završena" i da "je okrivljeni dao tačne informacije o njegovoj sadašnjoj adresi".

24. Podnosilac predstavke je 24. septembra 2004. godine uložio žalbu Sudu Srbije i Crne Gore.

25. Posle obaveštenja upućenog tuženoj državi o ovoj predstavci, Vlada je dostavila dve potpisane izjave svedoka, koje je policija uzela 23. januara 2006. godine, u kojima su susedi podnosioca predstavke, oba sa boravištem u ulici M.K. br. 32, potvrdili da podnosilac predstavke tu zaista ne živi godinama. Jedan od njih je dalje naveo da je on to već rekao policiji u aprilu 2004. godine, dok je drugi podsetio da podnosilac predstavke nije živeo na adresi o kojoj je reč od 1999. godine.

II. RELEVANTNO DOMAĆE PRAVO I SUDSKA PRAKSA

A. Ustavna povelja Državne Zajednice Srbija i Crna Gora (objavljena u Službenom listu Srbije i Crne Gore - Sl. list - br. 1/03)

26. Članovi 10. i 16, uzeti zajedno, navodili su da se "odredbe međunarodnih sporazuma o ljudskim i manjinskim pravima koje se primenjuju u... [Državnoj zajednici] ... Srbija i Crna Gora moraju primenjivati direktno" i, dalje, da "ratifikovani međunarodni sporazumi" moraju "imati prednost" nad domaćim zakonodavstvom.

B. Povelja o ljudskim i manjinskim pravima i građanskim slobodama Državne Zajednice Srbija i Crna Gora (objavljena u Sl. listu SCG br. 6/03)

27. Član 7. je predviđao "da se međunarodni sporazumi na snazi u Državnoj zajednici [Srbija i Crna Gora] moraju garantovati ovom poveljom i da se moraju direktno primenjivati".

28. Član 14. stav 8. predviđao je da lice "koje je nezakonito lišeno slobode mora imati pravo na naknadu“.

V. Ustav Republike Srbije (objavljen u Službenom glasniku Republike Srbije - Sl. glasnik br. 1/90)

29. Član 23. stav 4. predviđao je, između ostalog, da lice koje je lišeno slobode, "bez osnova ... mora imati pravo na ... naknadu ...".

G. Zakonik o krivičnom postupku (objavljen u Službenom listu Savezne Republike Jugoslavije Sl. list - br. 70/01, 68/02 i 58/04)

30. Relevantne odredbe ovog zakona predviđaju sledeće:

Član 17.

"Sudovi kao i državni organi koji učestvuju u krivičnom postupku, moraju da istinito i potpuno utvrde sve činjenice koje su bitne za donošenje zakonite odluke.

Sudovi i državni organi moraju da s jednakom pažnjom ispitaju i utvrde kako činjenice koje terete okrivljenog, tako i one koje mu idu u prilog."

Član 24. stav 6.

"Prvostepeni sudovi zasedaju u veću od tri sudije ["Sudsko veće"] kada odlučuju o žalbama protiv rešenja istražnog sudije i drugih rešenja kada je to određeno ovim zakonikom ..."

Član 133. st. 1-3.

"Učešće... [okrivljenog u krivičnom postupku može se obezbediti slanjem] ... sudskih poziva, privođenjem u sud, izdavanjem zabrane da napušta mesto prebivališta, [kao i] određivanjem kaucije ili pritvora.

Nadležni sud će ... [nastojati da ne primeni] ... strožu meru ... [kako bi se osiguralo prisustvo okrivljenog] ... ako manje stroga mera može postići istu nameru.

Ove mere će prestati da važe po službenoj dužnosti kada razlozi za njihovu primenu prestanu da postoje, ili će biti zamenjene drugim manje strožim merama pošto se uslovi ispune."

Član 134. stav 4.

"Okrivljeni je dužan da odmah obavesti sud o promeni adrese i o nameri da promeni boravište. O tome će se okrivljeni obavestiti prilikom prvog saslušanja ... [ili] ... po prijemu optužnice ... i upozoren na posledice ... [ili na nepridržavanje] ... kako je predviđeno ovim zakonikom."

Član 135. stav 1.

"... [Sud će naložiti prisilno dovođenje okrivljenog ako okrivljeni] ... nije mogao da se propisno pozove i ako je iz činjenica očigledno da izbegava da primi [sudske pozive]."

Član 136. st. 1, 6. i 8.

"Ako postoje okolnosti koje ukazuju da okrivljeni može pobeći, kriti se, otići u nepoznato mesto ili u inostranstvo, sud mu može, na osnovu obrazloženog rešenja, zabraniti da napušta mesto prebivališta.

...

U toku [sudske] istrage [mere] o kojima je reč u [stavu 1] ... ovog člana naložiće i ukinuti istražni sudija, a kada je optužnica podignuta, predsednik veća.

...

Stranke se mogu žaliti na donošenje, proširenje ili ukidanje ... [navedene mere] ... a Državni tužilac može, takođe, da se žali na rešenje kojim se odbija njegov predlog za [njenu] primenu. Sudsko veće ... odlučuje po žalbi ... [u roku od tri dana] ... Žalba ne obustavlja izvršenje rešenja.

..."

Član 137.

"Okrivljeni koji će biti pritvoren ili je već pritvoren samo na osnovu okolnosti koje ukazuju da će pobeći ... može ostati na slobodi ili može biti pušten pod uslovom da on lično, ili neko drugo lice u njegovo ime, da kauciju kojom se garantuje da on neće pobeći do završetka krivičnog postupka i da okrivljeni sam obeća da se neće kriti ili promeniti mesto prebivališta bez dozvole."

Član 140. stav 1.

"Rešenje o kauciju pre i u toku [sudske] istrage donosi istražni sudija. Posle podizanja optužnice rešenje donosi predsednik veća a [kasnije] na glavnom ročištu samo veće."

Član 141.

"Pritvor može biti naložen samo u skladu sa uslovima predviđenim ovim zakonikom i samo ako se ista namera ne može postići drugom merom.

Organi koji učestvuju u krivičnom postupku ... su obavezni da postupaju sa posebnom hitnošću ako je okrivljeni u pritvoru.

U toku ... postupka, pritvor će se ukinuti čim osnov za njega prestane da postoji."

Član 143. st. 1, 3-4. i 6.

"Pritvor se određuje rešenjem nadležnog suda.

...

Rešenje o pritvoru će se uručiti licu na koje se odnosi u trenutku lišavanja slobode, ali najkasnije u roku od 24 časa ... [od tog trenutka] ...

Pritvoreno lice može uložiti žalbu sudskom veću protiv rešenja o pritvoru u roku od 24 časa od trenutka prijema istog. Žalba, rešenje o pritvoru i drugi spisi će odmah biti prosleđeni sudskom veću. Žalba ne odlaže izvršenje [osporavanog] rešenja.

...

U situaciji o kojoj je reč ... [u gornjem tekstu,] ... sudsko veće donosi rešenje po žalbi u roku od 48 sati."

Član 398. st. 1. i 4.

"Protiv rešenja ... koja donese sud u prvoj instanci, stranke i lica čija su prava povređena mogu uložiti žalbu, sem ako ovaj zakonik izričito ne predviđa da žalba nije dozvoljena.

...

Protiv rešenja Vrhovnog suda Srbije žalba nije dozvoljena, ako ovim zakonikom nije drugačije određeno."

Član 401. stav 1.

"O žalbi protiv rešenja prvostepenog suda odlučuje drugostepeni sud u sednici veća, ako ovim zakonikom nije drugačije određeno."

Član 436. stav 1 (1)

"U svrhe neometanog vođenja krivičnog postupka [u vezi sa krivičnim delima koja su kažnjiva novčanom kaznom ili zatvorom do tri godine] pritvor se može naložiti protiv lica za koje se opravdano sumnja da je počinio krivično delo ako:

(1) se ono krije ili se njegov identitet ne može utvrditi ili ako postoje druge okolnosti koje jasno ukazuju na opasnost od bežanja..."

Član 560. stav 1 (1 i 3)

"[Sledeća lica imaju] ... pravo na naknadu... ... štete ... [pretrpljene] ...

(1) [lice] koje je pritvoreno a protiv koga nije pokrenut krivični postupak, kada je taj postupak prekinut pravosnažnom odlukom, kada ... [je lice u pitanju] ... [konačno] oslobođeno pravosnažnom presudom ili ako je krivična prijava protiv njega odbijena;

...

(3) [lice] koje je zbog počinjene greške ili nezakonite radnje preduzete od strane [državnog] organa neosnovano lišeno slobode ..."

D. Relevantni komentar u vezi sa članovima 137. i 401. stav 1. Zakonika o krivičnom postupku

31. Lice koje predlaže jemstvo, prema članu 137, "ne mora da ... navede iznos jemstva" koje će se dati (vidi Komentar Zakonika o krivičnom postupku, prof. dr Tihomir Vasiljević i prof. dr Momčilo Grubač, IDP Justinijan, Beograd, 2005, str. 247).

32. Stranke u postupku "neće se obaveštavati o... [sednici veća suda o kome je reč u članu 401. stav 1. Zakonika o krivičnom postupku] .., uključujući državnog tužioca ... [koji mora] .., pre sednice veća, dobiti spis predmeta i mora dostaviti svoj predlog ... [sudu] ...u pisanoj formi" (vidi Komentar Zakonika o krivičnom postupku, citiran u gornjem tekstu, str. 705-706).

Đ. Zakon o prebivalištu i boravištu građana (objavljen u Službenom glasniku Socijalističke Republike Srbije - Sl. glasnik - br. 42/77, 24/85 i 6/89, kao i Sl. glasniku RS br. 25/89, 53/93, 67/93 i 48/94)

33. Član 6. stav 1, član 8. stav 1, čl. 14. i 20. predviđaju, između ostalog, da građani moraju obavestiti policiju o svakoj promeni adrese, u roku od osam dana od selidbe, a te informacije se onda unose u službenu evidenciju.

Ž. Zakon o obligacionim odnosima (objavljen u Službenom listu Socijalističke Savezne Republike Jugoslavije - Sl. list - br. 29/78, 39/85, 45/89, 57/89 i Sl. list SRJ br. 31/93)

34. Članovi 199. i 200. Zakona o obligacionim odnosima predviđaju, između ostalog, da svako ko je pretrpeo strah, fizičku bol ili duševnu patnju kao posledicu kršenja njegovih prava ličnosti ima pravo na, u zavisnosti od njihovog trajanja i jačine, da pokrene parnicu za naknadu štete, kao i da traži druge vrste naknade "koje mogu da" omoguće odgovarajuće nematerijalno zadovoljenje.

Z. Sud Srbije i Crne Gore

35. Relevantne odredbe koje se odnose na Sud Srbije i Crne Gore utvrđene su u presudi Matijašević protiv Srbije, presuda (br. 23037/04, stavovi 12, 13 i 16, ESLjP 2006 ...).

PRAVO

I. NAVODNA POVREDA ČLANA 5. stavovi 1 (v), 3. i 4. KONVENCIJE

36. Podnosilac predstavke se žalio prema članu 5. stav 1 (v) Konvencije da je njegov pritvor nezakonit, da je povređen član 17. Zakonika o krivičnom postupku (u daljem tekstu "ZKP"), zato što domaći sudovi nisu naveli njegovu tačnu adresu, koja se već nalazila u spisu predmeta...

37. Podnosilac predstavke se zatim žalio prema članu 5. stav 3. Konvencije da je:

(i) pritvoren u periodu od dvadeset dana pre nego što je lično izveden pred sudiju koji ga je pustio iz pritvora; i

(ii) njegov produženi pritvor bio neproporcionalna mera, s obzirom na to da se radi o lakšem krivičnom delu za koje je optužen i s obzirom na visinu zaprećene kazne, kao i zbog činjenice da su domaći sudovi odbili i da razmatraju mogućnost da bude pušten iz pritvora uz jemstvo ili da mu se pritvor zameni merom zabrane napuštanja boravišta.

38. Najzad, podnosilac predstavke se žalio prema članu 5. stav 4. Konvencije da:

(i) je postupak pred Vrhovnim sudom vođen bez usmenog ročišta; i

(ii) da su bili nedovoljno "brzi", u smislu ove odredbe. Što se tiče ovog drugog, podnosilac predstavke je objasnio da je od trenutka podnošenja njegove žalbe do trenutka kada je Vrhovni sud doneo svoje rešenje prošlo više od četiri dana. Dalje, njegov advokat je primio navedeno rešenje još dva dana kasnije, sve ukupno više od šest dana posle podnošenja njegove žalbe, što je očigledno kršenje roka od četrdeset osam sati utvrđenog članom 143. stav 6. ZKP.

39. Član 5. Konvencije, u relevantnom delu, glasi kako sledi:

"1. Svako ima pravo na slobodu i bezbednost ličnosti. Niko ne može biti lišen slobode osim u sledećim slučajevima i u skladu sa zakonom propisanim postupkom. ...

(v) zakonitog hapšenja ili lišenja slobode radi privođenja lica pred nadležnu sudsku vlast zbog opravdane sumnje da je izvršilo krivično delo, ili kada se to opravdano smatra potrebnim kako bi se predupredilo ... ili bekstvo po njegovom izvršenju; ...

3. Svako ko je uhapšen ili lišen slobode shodno odredbama iz stava 1 (v) ovog člana biće bez odlaganja izveden pred sudiju ili drugo službeno lice zakonom određeno da obavlja sudske funkcije i imaće pravo da mu se sudi u razumnom roku ili da bude pušten na slobodu do suđenja. Puštanje na slobodu može se usloviti jemstvima da će se lice pojaviti na suđenju.

4. Svako ko je lišen slobode hapšenjem ili pritvorom ima pravo da pokrene postupak u kome će sud hitno ispitati zakonitost lišenja slobode i naložiti puštanje na slobodu ako je lišenje slobode nezakonito."

A. Dopuštenost

1. Argumenti stranaka

40. Vlada je iznela da podnosilac predstavke nije iscrpeo sva delotvorna domaća pravna sredstva. Posebno, on nije pokrenuo poseban parnični postupak prema čl. 199. i 200. Zakona o obligacionim odnosima, a Sud Srbije i Crne Gore je tek trebalo da razmatra njegovu žalbu podnetu 24. septembra 2004. godine (vidi stavove 24, 34. i 35. u gornjem tekstu).

41. Podnosilac predstavke je tvrdio da ova pravna sredstva nisu ni raspoloživa ni delotvorna u smislu člana 35. stav 1. Konvencije.

2. Relevantna načela

42. Sud podseća da se on, prema članu 35. stav 1. Konvencije, može baviti nekim pitanjem samo pošto sva domaća pravna sredstva budu iscrpljena. Svrha ove odredbe je da se Visokim stranama ugovornicama pruži prilika da spreče ili isprave navodne povrede prava pre nego što se te tvrdnje iznesu Sudu (vidi, na primer, Hentrich protiv Francuske, presuda od 22. septembra 1994. godine, serija A br. 296-A, str. 18, stav 33. i Remli protiv Francuske, presuda od 23. aprila 1996. godine, Izveštaji o presudama i odlukama 1996-II, str. 571, stav 33).

43. Sud dalje primećuje da je za Vladu koja tvrdi da je reč o neiscrpljenosti pravnog sredstva postoji obaveza da pokaže Sudu da je pravno sredstvo delotvorno, teoretski raspoloživo i u praksi u relevantnom trenutku (vidi, između ostalog, Vernillo protiv Francuske, presuda od 20. februara 1991. godine, serija A br. 198, str. 11-12, stav 27. i Dalia protiv Francuske, presuda od 19. februara 1998. godine, Izveštaji 1998-I, str. 87-88, stav 38). Pošto se ovaj teret dokaza zadovolji, na podnosioca predstavke prelazi obaveza da utvrdi da je pravno sredstvo koje je Vlada istakla zapravo iscrpljeno, ili je zbog nekog razloga neodgovarajuće i nedelotvorno u posebnim okolnostima predmeta, ili da postoje posebne okolnosti koje njega/nju oslobađaju ovog zahteva (vidi Dankevich protiv Ukrajine, br. 40679/98, stav 107, 29. april 2003. godine).

3. Ocena Suda

44. U vezi sa tvrdnjom Vlade da je podnosilac predstavke trebalo da podnese parničnu tužbu na osnovu člana 200. Zakona o obligacionim odnosima, Sud primećuje da prava zajemčena članom 5. st. 1 (v), 3. i 4, treba razlikovati od prava na naknadu zbog njihove povrede, što je razlog zašto se parnična tužba ne može smatrati delotvornom po pitanju pritužbi podnosioca predstavke (vidi, među mnogim drugim autoritetima, Wloch protiv Poljske, br. 27785/95, stav 90, ECHR 2000-XI; Pavletic protiv Slovačke (odluka), br. 39359/98, ECHR 13. maj 2005. godine; Navarra protiv Francuske, presuda od 23. novembra 1993. godine, serija A br. 273 B, stav 24).

45. Dalje je primećeno da Vlada uopšte nije navela domaću sudsku praksu koja pokazuje da je, u predmetu kao što je predmet podnosioca predstavke, zaista moguće dobiti bilo kakvu drugu naknadu zbog pritvora prema članu 199. Zakona o obligacionim odnosima.

46. Najzad, u vezi sa žalbom podnosioca predstavke koju je podneo Sudu Srbije i Crne Gore, Sud podseća da je već utvrdio da ovo konkretno pravno sredstvo nije bilo dostupno do 15. jula 2005. godine i, dalje, da je ostalo nedelotvorno do raspada Državne zajednice Srbija i Crna Gora (vidi Matijašević protiv Srbije, citiran u gornjem tekstu, stavovi 34-37). Sud ne vidi nijedan razlog da u ovom predmetu odstupi od svog stava.

47. S obzirom na gore navedeno, Sud zaključuje da se pritužbe podnosioca predstavke ne mogu proglasiti nedopuštenim zbog neiscrpljenosti domaćih pravnih sredstava prema članu 35. stav 1. Konvencije. Shodno tome, primedba Vlade s tim u vezi mora se odbiti. Sud, takođe, smatra da ove pritužbe nisu očigledno neosnovane u smislu člana 35. stav 3. Konvencije i ne nalazi nijedan drugi osnov da ih proglasi nedopuštenim. One se, prema tome, moraju proglasiti dopuštenim.

B. Osnovanost

1. U pogledu pritužbe podnosioca predstavke prema članu 5. stav 1 (v) Konvencije da je njegov pritvor određen nezakonito (vidi stav 36. u gornjem tekstu)

(a) Argumenti strana

48. Vlada podseća na sadržaj policijskog izveštaja od 20. aprila 2004. godine i primećuje da pogrešno navođenje adrese podnosioca predstavke kao ulica M.K. br. 30 od strane Okružnog suda ne može prikriti činjenicu da je policija zapravo tražila podnosioca predstavke na broju 32 u ulici M.K., ali nije mogla da ga tu nađe (vidi stavove 12. i 25. u gornjem tekstu).

49. Vlada je iznela da podnosilac predstavke nije živeo ni na broju 30 ni na broju 32 u ulici M. K., zbog čega je Okružni sud postupio potpuno u skladu sa članom 436. stav 1 (1) ZKP kada je odredio njegov pritvor (vidi stav 30. u gornjem tekstu).

50. Vlada je iznela da je podnosilac predstavke morao biti upoznat sa činjenicom da je protiv njega pokrenut krivični postupak, s obzirom da je potpisao potvrdu kojom potvrđuje oduzimanje kanabisa o kome je reč, i naglasila važnost izjava svedoka uzetih u januaru 2006. godine (vidi stavove 9. i 25. u gornjem tekstu).

51. Vlada je istakla da domaći organi nisu imali razloga da pokušaju da se obrate podnosiocu predstavke telefonom pošto su još bili u postupku utvrđivanja njegove adrese. Zapravo, sam podnosilac predstavke je trebalo da obavesti nadležne domaće organe o svojoj tačnoj adresi ili o nameri da promeni boravište (vidi član 134. stav 4. ZKP u stavu 30, kao i stav 33. u gornjem tekstu).

52. S obzirom na gore navedeno, Vlada je zaključila da su domaći organi učinili sve u njihovoj moći da utvrde gde se podnosilac predstavke nalazi. Stoga, nije došlo do povrede člana 5. stav 1 (v) Konvencije.

53. Podnosilac predstavke je ponovo potvrdio svoju pritužbu i objasnio da je Okružni sud pogrešno primenio član 436. stav 1 (1) ZKP s obzirom na to da nema dokaza o njegovom bekstvu.

54. Podnosilac predstavke je dalje primetio da je njegov pritvor nezakonit zato što Okružni sud nije razmatrao druge manje ozbiljne mere kako bi obezbedio njegovo prisustvo, kako je predviđeno čl. 133. i 135. ZKP (vidi stav 30. u gornjem tekstu).

55. Najzad, podnosilac predstavke je primetio da se od njega nije moglo očekivati da periodično pregleda sudske registre samo da bi utvrdio da li je protiv njega pokrenut neki krivični postupak, i prokomentarisao da su izjave svedoka uzete u januaru 2006. godine, kao i odredbe Zakona o prebivalištu i privremenom boravištu irelevantne.

(b) Relevantna načela

56. Sud podseća da je članom 5. Konvencije zagarantovano osnovno pravo na slobodu i bezbednost. To pravo je od primarne važnosti u "demokratskom društvu" u smislu značenja Konvencije (vidi De Wilde, Ooms i Versyp protiv Belgije, presuda od 18. juna 1971. godine, serija A br. 12, str. 36, stav 65, i Winterwerp protiv Holandije, presuda od 24. oktobra 1979. godine, serija A br. 33, str. 16, stav 37). Njegova ključne svrha je da sprečava proizvoljna ili neopravdana lišavanja slobode (vidi McKay protiv Ujedinjenog Kraljevstva [VV], br. 543/03, stav 30, ECHR 2006 ...).

57. Sva lica imaju pravo na zaštitu tog prava, drugim rečima, ne mogu se lišiti slobode, niti držati u pritvoru (vidi Weeks protiv Ujedinjenog Kraljevstva, presuda od 2. marta 1987, serija A br. 114, str. 22, stav 40), sem kako je predviđeno uslovima iz stava 1. člana 5.

58. Sud ponovo ističe da izrazi "zakonit" i "u skladu sa postupkom predviđenim zakonom" iz člana 5. stav 1. u suštini ponovo upućuju na domaće pravo i unose obavezu da se usklade njegova materijalna i procesna pravila. Iako nacionalni organi, a posebno sudovi, treba prvenstveno da tumače i primenjuju domaće pravo, prema članu 5. stav 1, nepoštovanje domaćeg prava povlači za sobom kršenje Konvencije, a Sud može i treba da razmotri da li je to pravo poštovano (vidi, među mnogim drugim autoritetima, Benham protiv Ujedinjenog Kraljevstva, presuda od 10. juna 1996. godine, Izveštaji 1996-III, str. 753, stav 41; Assanidze protiv Gruzije [VV], br. 71503/01, stav 171, ECHR 2004-II). Period pritvora je, u načelu, "zakonit" ako se zasniva na sudskom rešenju, pa čak i formalne greške u rešenju o pritvoru ne čine pritvor nezakonitim u smislu člana 5. stav 1 (vidi, Benham, citiran u gornjem tekstu, str. 753-54, stavovi 42-47; Ječius protiv Litvanije, br. 34578/97, stav 68, ECHR 2000-IH).

59. Usklađenost sa domaćim pravom nije, međutim, dovoljna: član 5. stav 1. sem toga zahteva da svako lišavanje slobode treba da bude u skladu sa svrhom da se pojedinac zaštiti od proizvoljnog postupanja (vidi, među mnogim drugim autoritetima, Winterwerp, citiran u gornjem tekstu, stav 37; Witold Litwa protiv Poljske, br. 26629/95, stav 78, ECHR 2000-III). Osnovno je načelo da nijedan pritvor koji je proizvoljan ne može biti kompatibilan sa članom 5 stav 1 (vidi Saadi protiv Ujedinjenog Kraljevstva [VV], br. 13229/03, stav 67, ESLjP 2008-...). Posebno je nedovoljno reći da se lišavanje slobode izvršava u skladu sa nacionalnim pravom, ono, takođe, mora biti neophodno u posebnim okolnostima svakog slučaja. Pritvor jednog pojedinca je jedna tako ozbiljna mera da je opravdana samo kao krajnja mera kada se druge, manje ozbiljne mere razmotre i utvrdi da su nedovoljne da se zaštiti interes pojedinca ili javni interes (vidi, u kontekstu člana 5. stav 1 (b), (g) i (d), Saadi protiv Ujedinjenog Kraljevstva, citiran u gornjem tekstu, stavovi 67-72; Witold Litwa, citiran u gornjem tekstu, stav 78; Hilda Hafsteinsdóttir protiv Islanda, br. 40905/98, stav 51, 8. jun 2004. godine; Enhorn protiv Švedske, br. 56529/00, stav 44, ESLjP 2005-I).

(c) Ocena Suda

60. U vezi sa predmetnim slučajem, Sud primećuje da:

(i) iako se od podnosioca predstavke nije moglo očekivati da više puta traži informacije od organa da li je neki postupak pokrenut protiv njega, on je bio obavezan da, kada ga je policija prvi put ispitivala, da svoju de facto adresu;

(ii) bez obzira na očiglednu konfuziju u službenim dokumentima, policija je otišla na adresu koju je dao podnosilac predstavke (ulica M.K. br. 32) bar jednom prilikom, ali je policiji jedan sused rekao da on tu ne živi od 1999. godine (vidi stavove 12. i 25. u gornjem tekstu);

(iii) podnosilac predstavke nije efikasno opovrgao ovu izjavu iako se ispostavilo da je njegovo prijavljeno boravište (ulica M.K. br. 32) nepromenjeno (vidi stav 15. u gornjem tekstu);

(iv) činjenica da je podnosilac predstavke došao u policijsku stanicu posle telefonskog poziva njegovom ocu je irelevantna, zato što se to desilo pošto je Okružni sud već doneo rešenje o njegovom pritvoru, a organi, u svakom slučaju, po zakonu nemaju obavezu, bez obzira u kojoj se fazi postupak nalazi, da pribegavaju ovoj konkretnoj meri; i

(v) pošto domaći organi nisu mogli da nađu podnosioca predstavke, Okružni sud je opravdano zaključio da se on zaista krije i odredio mu je pritvor u skladu sa članom 436. stav 1 (1) ZKP, te nije odredio njegovo privođenje shodno čl. 133. i 135, s obzirom na to da ova druga mera, po samoj svojoj prirodi, ne bi mogla da obezbedi njegovo prisustvo do zaključenja postupka o kome je reč (vidi stav 30. u gornjem tekstu).

61. S obzirom na gore navedeno, Sud nalazi da pritvor podnosioca predstavke, i pored konfuzije koja je nažalost nastala u vezi sa njegovom adresom što se odrazilo u službenim dokumentima, nije ni nezakonit ni proizvoljan. Sud dalje primećuje da između stranaka nema spora oko postojanja osnovane sumnje da je podnosilac predstavke učinio krivično delo o kome je reč, ni oko toga da je njegov pritvor određen kako bi se on izveo pred nadležni zakonski organ. Prema tome, nije došlo do povrede člana 5. stav 1 (v) Konvencije.

2. U vezi sa pritužbom podnosioca predstavke prema članu 5. stav 3. Konvencije da nije odmah izveden pred sudiju (vidi stav 37(i) u gornjem tekstu)

(a) Argumenti strana

62. Vlada je ostala pri stavu da nije došlo do povrede člana 5. stav 3. Konvencije.

63. Podnosilac predstavke je ponovo potvrdio svoju pritužbu.

(b) Ocena Suda

64. Sud ponovo podseća da se član 5. stav 3. strukturno tiče dva posebna pitanja: ranih faza posle hapšenja kada organi pojedinca stave u pritvor, i perioda kada se čeka na konačno suđenje pred krivičnim sudom kada se osumnjičeni može pritvoriti ili pustiti na slobodu uz uslovljavanje ili bez uslovljavanja. Ova dva aspekta dozvoljavaju različita prava i ne moraju biti logički ili privremeno povezani (vidi T.W. protiv Malte [VV], br. 25644/94, stav 49, 29. april 1999. godine i MsKay protiv Ujedinjenog Kraljevstva, citiran u gornjem tekstu, stav 31).

65. Vraćajući se na početnu fazu u okviru prvog aspekta, sudska praksa Suda utvrđuje da se pojedinac uhapšen ili pritvoren pod sumnjom da je počinio krivično delo mora zaštiti određenom sudskom kontrolom. Ta kontrola služi za obezbeđenje delotvorne zaštite od rizika zloupotrebe, kao i za zaštitu od zloupotrebe ovlašćenja od strane službenika koji primenjuju zakon ili drugih organa za ono što bi trebalo da budu usko ograničene svrhe, da se primenjuje strogo u skladu sa predviđenim postupcima.

66. Navedena sudska kontrola mora, između ostalog, zadovoljiti zahtev hitnog postupanja (vidi, MsKay protiv Ujedinjenog Kraljevstva, citiran u gornjem tekstu, stav 32), čime se omogućava otkrivanje bilo kakve zloupotrebe i svođenje na minimum neopravdanog mešanja u slobodu pojedinca. Strogo vremensko ograničenje koje ovaj zahtev nameće ostavlja malo elastičnosti u tumačenju da li bi inače postojao ozbiljan rizik od ugrožavanja same suštine zaštićenog prava (vidi Brogan i drugi protiv Ujedinjenog Kraljevstva, presuda od 29. novembra 1988. godine, serija A br. 145-B, stav 62, gde je za periode u pritvoru koji su duži od četiri dana bez pojavljivanja pred sudijom, utvrđeno da predstavljaju povredu člana 5. stav 3, čak i u posebnom kontekstu istraga terorizma).

67. Pritvor koji odredi domaći sud ne isključuje naknadnu primenu zahteva "hitnosti" sadržanog u članu 5. stav 3. ako, između ostalog, okrivljeni nije saslušan prilikom prvog razmatranja njegovog pritvora. Na primer, razmak od petnaest dana između stavljanja podnosioca u pritvor, na osnovu sudske odluke, i njegovog ličnog saslušanja pred sudijom smatra se neusklađenim sa članom 5. stav 3. u slučaju McGoff protiv Švedske (presuda od 26. oktobra 1984. godine, stav 27, serija A br. 83).

68. S obzirom na gore navedeno, Sud primećuje da u konkretnom slučaju ročište nije održano ni kada je prvobitno određen pritvor podnosiocu predstavke ni kada je Vrhovni sud razmatrao odnosnu žalbu u vezi sa tim. Stoga je trebalo dvadeset dana da podnosilac predstavke bude lično izveden pred sudiju, a čak ni tada to nije bio deo postupka razmatranja pritvora pre suđenja već se to desilo prilikom samog suđenja podnosiocu predstavke. Prema tome, došlo je do povrede prava podnosioca predstavke da odmah bude izveden pred sudiju kako je zajemčeno članom 5. stav 3. Konvencije.

3. U vezi sa pritužbom podnosioca predstavke prema članu 5. stav 3. Konvencije po pitanju neproporcionalne prirode njegovog daljeg boravka u pritvoru kao i propusta tužene države da razmotri neku njegovu alternativu (vidi stav 37(ii) u gornjem tekstu)

(a) Argumenti strana

69. Vlada je ostala pri stavu da nije bilo povrede člana 5. stav 3. Konvencije. Ona je posebno navela da je podnosilac predstavke bežao, i primetila da on nije naveo "vid i iznos" predloženog jemstva. U svakom slučaju, podnosilac predstavke je brzo pušten, samo deset dana posle podnošenja zahteva da bude pušten uz jemstvo.

70. Podnosilac predstavke je ponovo izneo svoje pritužbe i primetio da, prema članu 133. stav 3. ZKP, nije bio obavezan da precizno navede predloženo jemstvo. Zapravo, to je trebalo da uradi okružni sud po službenoj dužnosti (vidi stav 30. u gornjem tekstu).

(b) Ocena Suda

71. Kao što je utvrđeno u slučaju Neumeister protiv Austrije (presuda od 27. juna 1968- godine, serija A br. 8, str. 37, stav 4), drugi segment člana 5. stav 3. ne daje sudskim organima izbor između toga da optuženog izvede na suđenje u razumnom roku ili da mu odobri privremeno puštanje dok čeka na suđenje. Do kazne, on ili ona se moraju smatrati nevinim, a svrha odredbe koja se razmatra je u suštini da se traži privremeno puštanje pojedinca pošto dalje zadržavanje u pritvoru prestane da bude opravdano.

72. Ovaj vid pritvora može jedino biti opravdan u datom slučaju ako postoje posebne indikacije javnog interesa koje, bez obzira na pretpostavku nevinosti, imaju prevagu nad pravilom poštovanja slobode pojedinca utvrđenog članom 5. Konvencije (vidi, među mnogim drugim autoritetima, Kudla v. Poljske [VV], br. 30210/96, stav 110. i naredne, ECHR 2000-XI).

73. Odgovornost je prvenstveno na domaćim sudskim organima da obezbede da pritvor optuženog lica pre suđenja ne prelazi razuman rok. U tom smislu oni moraju, uz dužno poštovanje načela pretpostavke nevinosti, razmotriti sve činjenice u prilog ili protiv postojanja nekog važnog javnog interesa koji opravdava odstupanje od pravila iz člana 5. i moraju ih utvrditi u njihovim rešenjima o zahtevima za puštanje na slobodu (vidi, na primer, Weinsztal protiv Poljske, br. 43748/98, presuda od 30. maja 2006. godine, stav 50).

74. Postojanost opravdane sumnje da je uhapšeno lice počinilo neko krivično delo je uslov sine qua non za zakonitost produženja pritvora, ali sa prolaskom vremena to više nije dovoljno i Sud onda mora da utvrdi da li druge osnove koje su dali sudski organi nastavljaju da opravdavaju lišenje slobode. Kada su takve osnove bile "relevantne" i "dovoljne", Sudu se mora, takođe, predočiti da su nacionalni organi pokazali "posebnu revnost" u vođenju postupka u pitanju (vidi, među mnogim drugim autoritetima, Letellier protiv Francuske, presuda od 26. juna 1991. godine, serija A br. 207, stav 35; Yagci i Sargin protiv Turske, presuda od 8. juna 1995. godine, serija A br. 319 A, stav 50).

75. Suprotno prvom segmentu člana 5 stav 3, u drugom aspektu ne postoji izričit zahtev "hitnosti". Međutim, potrebno ispitivanje, bilo na zahtev podnosioca predstavke ili na sopstveni predlog sudije, mora da se obavi propisnom brzinom, kako bi neopravdano lišenje slobode bilo svedeno na minimum (vidi MsKay protiv Ujedinjenog Kraljevstva, citiran u gornjem tekstu, stav 46).

76. Kad god se opasnost od bekstva može izbeći jemstvom ili drugim garancijama, okrivljeni se mora pustiti, a na nacionalnim je organima da uvek propisno razmotre takve alternative (vidi, između ostalog, G.K. protiv Poljske, br. 38816/97, stav 85, 20. januar 2004. godine), bez obzira na činjenicu da se od njih ne može tražiti da se razmatranje jemstva obavi ništa brže nego što se traži od prvog automatskog ispitivanja pritvora podnosioca predstavke, pošto je Sud već odredio maksimalan rok od četiri dana (vidi MsKay protiv Ujedinjenog Kraljevstva, citiran u gornjem tekstu, stav 47). Gde se može očekivati lakša kazna, smanjenu pobudu za optuženog da beži, takođe, treba uzeti u obzir (vidi, između ostalog, Can protiv Austrije, br. 9300/81, izveštaj Komisije od 12. jula 1984. godine, serija A br. 96, stav 69).

77. S obzirom na gore navedeno, Sud primećuje:

(i) da je 16. jula 2004. godine podnosilac predstavke podneo predlog Okružnom sudu, tražeći puštanje uz jemstvo ili, alternativno, zabranu napuštanja boravišta do završetka krivičnog postupka protiv njega;

(ii) bez obzira na Vladine podneske suprotno tome, podnosilac jasno nije imao obavezu prema članu 133. stav 3. i članu 137. ZKP da precizno navede vrstu i iznos jemstva koje daje (vidi stavove 30. i 31. u gornjem tekstu);

(iii) da je 26. jula 2004. godine podnosilac predstavke osuđen i novčano kažnjen sa 128 evra, što je bila blaga kazna i, s obzirom na okolnosti, svakako kazna koja se mogla očekivati; i

(iv) da je 26. jula 2004. godine podnosilac predstavke pušten, a da očigledno njegov predlog od 16. jula 2004. godine nikada nije ni razmatran.

Prema tome, došlo je do posebne povrede prava podnosioca predstavke "da bude pušten dok čega na suđenje", a koje puštanje je moglo biti "uslovljeno [njegovim] garancijama da će se pojaviti“ na sudu, kako predviđa član 5. stav 3. Konvencije.

4. U vezi sa pritužbom podnosioca predstavke prema članu 5. stav 4. Konvencije po pitanju "brzine" postupka pred Vrhovnim sudom kao i odsustva usmenog ročišta (vidi stav 38. u gornjem tekstu)

(a) Argumenti strana

78. Vlada je potvrdila da je proteklo više od četrdeset-osam sati pre nego što je Vrhovni sud doneo rešenje po žalbi podnosioca predstavke, čime je povređen član 143. stav 6. ZKP. Ona je, međutim, sporila da ovo ne može predstavljati "automatsku" povredu člana 5. stav 4, posebno s obzirom na činjenicu da je Vrhovnom sudu na kraju trebalo samo šest dana da presudi u vezi sa navedenom žalbom, da je time potvrđeno rešenje okružnog suda o pritvoru, i da je 26. jula 2004. godine utvrđeno da je podnosilac predstavke kriv kada je i pušten.

79. Što se tiče odsustva usmenog ročišta pred Vrhovnim sudom, Vlada je istakla da ni podnosilac predstavke ni Državni tužilac nisu imali pravo da prisustvuju sednici suda u pitanju. Prema tome, nije bilo povrede člana 5. stav 4.

80. Podnosilac predstavke je ponovo potvrdio svoje pritužbe i primetio da su Vladini argumenti irelevantni. Posebno, ako bi učešće tužioca mogla biti od značaja za ocenu prava podnosioca predstavke prema članu 6, ono jasno nije od značaja za član 5.

(b) Ocena Suda

81. Kontradiktorno usmeno ročište prema članu 5. stav 4. je uvek potrebno u slučajevima gde je početno hapšenje izvršeno prema članu 5. stav 1 (v) (vidi Assenov i drugi protiv Bugarske, presuda od 28. oktobra 1998. godine, stav 162, Izveštaji 1998-VIII).

82. Štaviše, činjenica da je sporni pritvor odredio sud ne lišava pritvoreno lice prava da se naknadno postupak preispita u skladu sa članom 5. stav 4, ako osnovne procesne garancije, kao što je usmeno ročište, nisu ispoštovane u početku (vidi, između ostalog, De Wilde, Ooms i Versyp protiv Belgije, citiran u gornjem tekstu, stav 76).

83. Najzad, u vezi sa brzinom navedenog preispitivanja, ono "mora biti u skladu i sa pravilima materijalnog i sa pravilima procesnog nacionalnog zakonodavstva" (vidi Koendjbiharie protiv Holandije, presuda od 25. oktobra 1990. godine, stav 27, serija A br. 185-B).

84. Sud primećuje, što se tiče predmetnog slučaja, da u postupku pred Vrhovnim sudom nije držano usmeno ročište. Štaviše, period od četiri dana je protekao od trenutka kada je postupak po žalbi podnosioca predstavke okončan do donošenja odluke, što samo po sebi predstavlja kršenje roka od četrdeset osam časova koji predviđa član 143. stav 6. ZKP (vidi stav 30. u gornjem tekstu). Sem toga, advokat podnosioca predstavke je primio odluku Vrhovnog suda tek dva dana posle njenog donošenja i, sve u svemu, više od šest dana pošto je postupak po žalbi okončan (vidi stavove 16-19. u gornjem tekstu). Sud zbog toga nalazi da je došlo do povrede člana 5. stav 4. u dvostrukom pogledu: nedostatak ekspeditivnosti u postupku pred Vrhovnim sudom i odsustvo usmenog ročišta pred tim sudom (bez obzira na činjenicu da je redak slučaj u drugim evropskim sudskim sistemima da je Vrhovni sud obavezan da se rutinski bavi žalbama podnetim u kontekstu pritvora).

II. NAVODNA POVREDA ČLANA 5. stav 5. KONVENCIJA

85. Najzad, podnosilac predstavke se žalio prema članu 5. stav 5. Konvencije da nema utuživo pravo na naknadu u vezi sa povredom njegovih drugih prava zajemčenih ovom odredbom.

86. Član 5. stav 5. Konvencije predviđa sledeće:

"Svako ko je bio uhapšen ili lišen slobode u suprotnosti s odredbama ovog člana ima utuživo pravo na naknadu."

A. Dopuštenost

87. Sud primećuje da je već našao povrede u odnosu na prava podnosioca predstavke prema članu 5. st. 3. i 4. Konvencije. Proizlazi da je primenjiv član 5. stav 5. Konvencije.

88. Sud dalje primećuje da pritužba podnosioca predstavke nije očigledno neosnovana u smislu člana 35. stav 3. Konvencije i smatra da se ne može proglasiti nedopuštenom ni po kom drugom osnovu. Prema tome, ona se mora proglasiti dopuštenom.

B. Osnovanost

1. Argumenti strana

89. Vlada je iznela da podnosilac predstavke nije pokazao da je pretrpeo neku štetu kao posledicu događaja u pitanju. Ona je dalje iznela da je, čak i pod pretpostavkom da je pretrpeo neku štetu, imao utuživo pravo na naknadu u skladu sa članom 5. stav 5. Konvencije. On je naročito mogao da pokrene posebnu parnicu za naknadu štete u skladu sa članom 14. stav 8. Povelje o ljudskim i manjinskim pravima i građanskim slobodama, članom 23. stav 4. Ustava Srbije, članom 200. Zakona o obligacionim odnosima, članom 560. stav 1 (3) ZKP, kao i direktno na osnovu Konvencije u skladu sa čl. 10. i 16. Ustavne povelje (vidi stavove 26, 28-30. i 34. u gornjem tekstu).

90. Vlada je Sudu dostavila krivičnu presudu koju je usvojio Okružni sud u Valjevu u kojoj je direktno primenjen član 6. Konvencije u vezi sa dužinom postupka u pitanju, kao i pravom tuženog da ispita svedoke protiv njega.

91. Najzad, Vlada je Sudu dostavila parničnu presudu koju je doneo Prvi opštinski sud u Beogradu, gde je tužiocu dodeljena naknada na osnovu člana 560. stav 1 (1) ZKP, i dodatnu presudu koju je doneo Opštinski sud u Novom Sadu, kojom se tužiocu dodeljuje naknada prema članu 200. Zakona o obligacionim odnosima, kao i prema čl. 5, 8. i 13. Konvencije, u predmetu koji uključuje nezakoniti nadzor i nezakonit pritvor od strane Bezbednosno-informativne agencije.

92. Podnosilac predstavke je istakao da je Vrhovni sud već našao da je njegov pritvor zakonit i ostao pri stavu da on nije mogao, prema tome, dobiti naknadu u kasnijoj građanskoj parnici na osnovu domaćih odredbi na koje se Vlada pozivala. Što se tiče direktne primene Konvencije, podnosilac predstavke je primetio da srpski zakon ne priznaje "utuživo pravo na naknadu" prema članu 5.

2. Ocena Suda

93. U predmetu Belchev protiv Bugarske (br. 39270/98, stavovi 84-94, 8. april 2004. godine), Sud je utvrdio, između ostalog, da nije bilo povrede člana 5. stav 5. zato što su domaći krivični "sudovi Vsmatrali da je pritvor podnosioca predstavke] ... u potpunosti u skladu sa zahtevima domaćeg prava" i da nije bilo raspoložive domaće sudske prakse da ukaže da se naknada za pritvor kojim se krši Konvencija mogla dobiti u kasnijoj građanskoj parnici. Pošto je Vlada u predmetnom slučaju na isti način propustila da obezbedi relevantnu sudsku praksu Srbije u odgovoru na podneske podnosioca predstavke, u vezi sa tim, opisane u stavu 92. u gornjem tekstu, i s obzirom na to da se domaća sudska praksa koju je obezbedila jasno razlikuje od situacije podnosioca predstavke, i da je njegov pritvor Vrhovni sud smatrao zakonitim, Sud nalazi da podnosilac predstavke zaista nije imao "utuživo pravo na naknadu" zbog povrede člana 5. stav 5. Konvencije.

III. PRIMENA ČLANA 41. KONVENCIJE

94. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

95. Podnosilac predstavke je tražio 5.000 evra (EUR) na ime pretrpljene nematerijalne štete.

96. Vlada je taj zahtev osporila.

97. Sud smatra da je podnosilac predstavke pretrpeo nematerijalnu štetu koja se ne može dovoljno nadoknaditi samim utvrđivanjem nekoliko povreda Konvencije. S obzirom na broj i karakter utvrđenih povreda u predmetnom slučaju i na osnovu procene po osnovu pravičnosti, Sud stoga dodeljuje podnosiocu predstavke 2.000 evra u ovom delu.

B. Troškovi

98. Podnosilac predstavke je, takođe, tražio 887 evra na ime troškova nastalih pred domaćim sudovima i 1.566 evra na ime troškova nastalih u vezi sa predmetom pred Sudom u Strazburu.

99. Vlada je te zahteve osporila.

100. Prema praksi Suda, podnosilac predstavke ima pravo na naknadu troškova samo u onoj meri u kojoj je pokazano da su oni zaista i neophodno nastali i da su opravdani u pogledu iznosa (vidi, na primer, Iatridis protiv Grčke(pravično zadovoljenje) [VV], br. 31107/96, stav 54, ECHR 2000-XI).

101. U ovom predmetu, pošto je razmotrio informacije koje poseduje i gore navedene kriterijume, kao i činjenicu da je podnosiocu predstavke već dodeljeno 850 evra u okviru pravne pomoći Saveta Evrope, Sud smatra da je razumno da se podnosiocu predstavke dosudi dodatni iznos od 716 evra za postupak pred njim, kao i 887 evra koje je tražio na ime troškova nastalih pred domaćim sudovima.

V. Zatezna kamata

102. Sud smatra da je primereno da zatezna kamata bude zasnovana na najnižoj kamatnoj stopi Evropske centralne banke uz dodatak od tri procentna poena.

 

IZ GORE NAVEDENIH RAZLOGA, SUD JEDNOGLASNO

1. Proglašava predstavku prihvatljivom;

2. Utvrđuje da nije došlo do povrede člana 5. stav 1 (v) Konvencije;

3. Utvrđuje da je došlo do povrede člana 5. stav 3. Konvencije;

4. Utvrđuje da je došlo do povrede člana 5. stav 4. Konvencije;

5. Utvrđuje da je došlo do povrede člana 5. stav 5. Konvencije;

6. Utvrđuje

(a) da tužena država treba da isplati podnosiocu predstavke, u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije, sledeće iznose, koji će biti pretvoreni u nacionalnu valutu tužene države po kursu koji će važiti na dan isplate:

(i) 2.000 evra (dve hiljade evra) na ime pretrpljene nematerijalne štete, plus porez koji se može platiti,

(ii) 1.603 evra (jedna hiljada šest stotina i tri evra) na ime troškova, plus porez koji se može naplatiti podnosiocu predstavke;

(b) da po isteku gore navedena tri meseca do isplate, treba platiti običnu kamatu na gore navedene iznose po stopi koja je jednaka najnižoj kamatnoj stopi Evropske centrale banke uz dodatak od tri procentna poena;

7. Odbija ostatak zahteva podnosioca predstavke za pravično zadovoljenje.

 

Sastavljeno na engleskom jeziku i dostavljeno u pisanoj formi na dan 23. septembra 2008. godine u skladu sa pravilom 77. st. 2. i 3. Poslovnika Suda.

Sally Dollé
Sekretar	Françoise Tulkens
Predsednik