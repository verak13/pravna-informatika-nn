EVROPSKI SUD ZA LjUDSKA PRAVA

PREDMET EKLE protiv NEMAČKE

Predstavka broj 8130/78

PRESUDA

STRAZBUR

15.07.1982.

NEZVANIČNI REZIME I ISTORIJAT PREDMETA

1. Osnovne činjenice

G.  Hans  Eckle  i  njegova  supruga  Marianne  su  državljani  Njemačke,  rođeni 1926, odnosno 1935. godine.

G.  Eckle  je  bio  vlasnik  firme  čija  se  djelatnost  sastojala  u  prodaji  na kredit  materijala  i  građevinskog  zemljišta  licima  koja  su  željela  da  nešto grade.  Njegova  supruga  je  bila  zaposlena  u  toj  firmi.  Firmu  su  finansirali pojedinci čije su pozajmice (krediti) bili garantovani hipotekama. Djelatnosti ove  firme  između  1959.  i  1967.  godine  bile  su  predmet  tri  odvojena  krivična postupka: u Trieru, Saarbrückenu i Kelnu.

 Kancelarija javnog tužioca u Trieru otvorila je 1959. godine istragu jer je postojala  sumnja  da  su  podnosioci  predstavke  zaključili  veći  broj  ugovora  na osnovu  lažnih  obećanja  i  da  su  sebi  obezbijedili  zajmove  na  osnovu  lažnih podataka. Suđenje je počelo 11. novembra 1970. godine. Regionalni sud u Trieru je, 17. marta 1972. godine, g. i gđu Eckle osudio na kaznu zatvora zbog prevare. Savezni sud pravde je,  19.  februara  1976.  godine,  odbio  njihovu  žalbu  zbog  pogrešne primjene  prava.  Podnosioci  predstavke  su  Saveznom  ustavnom  sudu  uložili predstavku kojom su se, između ostalog, žalili na dužinu trajanja postupka, ali je u  junu  1977.  godine  ovaj  sud  odbio  da  odobri  nastavak  postupka  po  predstavci navodeći da nije imala dovoljno izgleda za uspjeh.

 Nakon   istrage   koja   je   počela   krajem   1963.   godine,   Regionalni   sud   u Saarbrückenu  proglasio  je  podnosioce  predstavke  krivim  za  prevaru,  prvo  u oktobru 1967. godine, a kasnije i 1970, odnosno 1971. godine, nakon što je Savezni sud  pravde  u  martu  1969.  godine  poništio  tu  presudu.  Ponovne  žalbe  zbog pogrešne primjene materijalnog prava su odbijene 20. aprila 1972. godine.

 Konačno,  Kancelarija  javnog  tužioca  u  Kelnu  je  u  martu  1967.  godine  iz sličnih  razloga  otvorila  istragu,  ali  je  predmet  zatvoren  u  septembru  1977. godine  zbog  beznačajnosti  moguće  osude  u  poređenju  sa  osudama  koje  su  izrečene podnosiocima predstavke u druga dva postupka.

 Regionalni sud u Trieru je, u novembru 1977. godine, izrekao jedinstvenu kaznu zatvora - ujedinivši i one ranije izrečene - na sedam godina za g. Ecklea i dvije godine i osam mjeseci za njegovu suprugu. Apelacioni sud u Koblenzu je, 23. januara   1978.   godine,   odbio   "neposredno   uloženu   žalbu"   koju   je,   svaki   od podnosilaca predstavke, uložio na odluku Regionalnog suda.

2. Postupak pred Komisijom za ljudska prava

Ovaj predmet potiče iz predstavke koju su u decembru 1977. godine g. i gđa Eckle   uložili   Komisiji.   Oni   su   se,   inter   alia,   žalili   na   dužinu   trajanja krivičnih  postupaka  koji  su  protiv  njih  pokrenuti  u  Trieru,  Saarbrückenu  i Colognei,  i  tvrdili  su  da  su  bili  žrtve  povrede  njihovih  prava  na  raspravu  u "razumnom  roku",  u  skladu  sa  značenjem  člana  6  stav  1  Konvencije.  Komisija  je predstavku,  10.  maja  1979.  godine,  proglasila  prihvatljivom  u  pogledu  dužine trajanja  postupaka  u  Trieru  i  Kelnu.  U  svom  izvještaju  od  11.  decembra  1980. godine, Komisija je izrazila jednoglasno mišljenje da je ovdje postojalo kršenje člana 6 stav 1.

 Komisija je predmet dostavila Sudu.

  

IZVOD IZ PRESUDE

PRAVO

Podnosioci predstavke   su   se   žalili   na   dužinu   trajanja   krivičnih postupaka koji su protiv njih pokrenuti u Trieru i Kelnu; tvrdili su da su oni prekoračili "razuman rok" ustanovljen članom 6 stav 1.
I. ČLAN 25 STAV 1

Svojim podneskom, i kasnije usmeno na sudskoj raspravi, Vlada je zvanično zahtijevala od   Suda   da   odluči   da   zbog   nedostataka   predstavke   Sud   nije   u mogućnosti  da  razmatra  meritum  predmeta.  Shodno  stavu  Vlade,  podnosioci predstavke više nisu mogli biti smatrani žrtvama u skladu sa značenjem člana 25 stav 1 Konvencije, koji glasi:
"Komisija   može   da   uzme   u   razmatranje   predstavku   koju   je   generalnom sekretaru  Savjeta  Evrope  uputilo  bilo  koje  lice,  nevladina  organizacija  ili grupa  pojedinaca  koja  se  smatra  žrtvom  zbog  kršenja  prava  priznatih  ovom konvencijom,  koje  je  učinila  neka  visoka  strana  ugovornica,  uz  uslov  da  je  ta visoka strana ugovornica..."

Kako  se  tvrdi,  njemački  sudovi  su  zaista  priznali  prekomjerno  trajanje postupaka  i  odobrili  su  naknadu:  Regionalni  sud  u  Trieru  je  ovo  uzeo  u  obzir prilikom određivanja kazne, a Regionalni sud u Kelnu učinio je slično nalažući obustavu gonjenja (v. stavove 35 i 55 gore).

Podnosioci predstavke su osporili ovakvo obrazloženje. Ni Komisija mu nije bila naklonjena. Shodno mišljenju Komisije, sudovi nisu našli bilo kakvu povredu  člana  6.  Smanjenje  kazne  koju  je  odredio  Regionalni  sud  u  Trieru  nije mjerodavno.  Konačno,  nije  jasno  utvrđeno  da  je  Regionalni  sud  u  Kelnu  uzeo  u obzir prekomjerno trajanje postupka prilikom obustave gonjenja.

Sud je nadležan da odlučuje o navodima preliminarne naravi ukoliko ih je tužena država prvo istakla pred Komisijom u mjeri u kojoj su, po svom karakteru i okolnostima, dozvoljene (v. presudu od 13. maja 1980. godine, u predmetu Artico, serija A, br. 37, str. 12, stav 24).  Ovi uslovi su u predmetnom slučaju zadovoljeni i nema zastarjevanja.
Riječ "žrtva"   u   smislu   člana   25,   označava   lice   direktno   ugroženo predmetnim činom ili propuštanjem činjenja, postojanjem povrede moguće čak i u nedostatku  šteta:  šteta  je  relevantna  samo  u  smislu  člana  50  (v.,  inter  alia, presudu od 26. marta 1982. godine, u predmetu Adolf, serija A, br. 49, str. 17, stav 37). – provjeriti presudu. Dosljedno   tome,   ublažavanje   kazne   i   obustava   gonjenja,   doneseni   zbog prekomjernog trajanja postupka, u principu ne lišavaju pojedinca njegovog statusa žrtve u skladu sa značenjem člana 25. Oni se uzimaju u razmatranje samo u cilju procjene obima štete koju je taj pojedinac navodno pretrpio (v., mutatis mutandis, presudu  od  22.  juna  1972.  godine,  u  predmetu  Ringeisen,  serija  A,  br.  15,  str.  8, stavovi 20 i 21; presudu od 7. maja 1974. godine, u predmetu Neumeister, serija A, br. 17, str. 18-19, stav 40; takođe mišljenje Komisije u predmetu Wemhoff, serija B, br. 5, str. 89 i 273-274). Sud ne isključuje mogućnost da bi ovo opšte pravilo moglo da bude izuzeto kad  su  domaći  organi  vlasti,  bilo  izričito  ili  suštinski,  priznali  kršenje Konvencije,  a  onda  za  to  dodijelile  naknadu  (v.  odluku  Komisije  od  16.  oktobra 1980. godine o  prihvatljivosti  predstavke  br.  8182/80,  Schloffer  protiv  Savezne Republike Njemačke). Pod ovakvim okolnostima, udvostručavati domaći postupak i  postupak  pred  Komisijom  i  Sudom  bilo  bi  teško  spojivo  sa  karakterom supsidijarnog zaštitnog mehanizma utvrđenog Konvencijom. Konvencija, na prvom mjestu,    svakoj    državi    potpisnici    daje    zadatak    da    obezbijedi    uživanje garantovanih   prava   i   sloboda   (v.   naročito   presudu   o   suštini   "belgijskog lingvističkog" predmeta od 23. jula 1968. godine, serija A, br. 6, str. 35, stav 10 in fine; i presudu od 7. decembra 1976. godine, u predmetu Handyside, serija A, br. 24, str. 22, stav 48). Ovaj supsidijarni karakter je još naglašeniji u slučaju država koje  su  inkorporisale  Konvenciju  u  svoj  domaći  pravni  poredak,  i  koje  pravila Konvencije  tretiraju  kao  direktno  primjenljiva  (v.  presudu  od  24.  juna  1982. godine, u predmetu Van Droogenbroeck, serija A, br. 50, stav 55).
Kako Konvencija   predstavlja   sastavni   dio   zakona   Savezne   Republike Njemačke, nije postojalo ništa što bi spriječilo sudove te zemlje da, ukoliko je to  primjereno,  odluče  da  je  prekršena  Konvencija,  naročito  njen  član  6  stav  1. Domaći  sudovi  su,  takođe,  imali  na  raspolaganju  sredstva  kojima  bi  dodijelili naknadu  koja,  po  mišljenju  Suda,  može  da  se  pokaže  odgovarajućom:  shodno dosljednoj  sudskoj  praksi  Saveznog  suda  pravde,  prilikom  određivanja  kazne sudija mora valjano da vodi računa o bilo kakvom prekoračenju "razumnog roka" u smislu značenja člana 6 stav 1 (v. presudu od 10. novembra 1971. godine u predmetu Entscheidungen des Bundesgerichtshofes u Strafsachenu, tom 24, str. 239-243). Shodno tome, kako je na kraju predočila Vlada, mora da se utvrdi da li su njemački sudovi odlučili da je prekršen član 6 stav 1 i, ukoliko jesu, da li su odobrili naknadu.
Prema obrazloženju  Regionalnog  suda  u  Trieru,  postupak  pred  njim  je trajao jedan "neumjeren vremenski period" (presuda od 17. marta 1972. godine, stavn27);  postupci  su  bili  "dugog"  i  "prekomjernog"  trajanja  (odluka  od  24.  novembra 1977. godine, stav 35). Ovaj opis, takođe, može da se nađe u presudi Saveznog suda pravde od 19. februara 1976. godine i u presudi Apelacionog suda u Koblenzu od 23. januara 1978.  godine  (v.  stavove  33  i  36  gore).  Sve  ove  odluke,  sem  presude Regionalnog  suda  u  Trieru,  pozivaju  se  na  sudsku  praksu  citiranu  u  stavu  67. Apelacioni sud u Koblenzu sam aludira na član 6 stav 1, navodeći da, čak i ako se uzme u obzir ovaj član, presuda izrečena u Trieru nije prestroga. Svojom   odlukom   od   21.   septembra   1977.   godine,   kojom   je   obustavljen krivični  postupak  pokrenut  protiv  g.  i  gđe  Eckle,  Regionalni  sud  u  Kelnu jednostavno  konstatuje  saglasnost  optuženih  i  poziva  se  na  zvanične  podneske Kancelarije  javnog  tužioca.  Ova  kancelarija  je  citirala  obrazloženje  Saveznog suda u pogledu jedinstvene kazne koju je Regionalni sud u Trieru trebao da odredi (v. stav 33). Kancelarija javnog tužioca se dalje izjasnila da bi ovo obrazloženje trebalo da se a fortiori primijeni u slučaju da se nove jedinstvene kazne određuju nakon moguće kazne dosuđene u Kelnu.
Iz prethodnog je očigledno da nijedan od nadležnih sudova nije izričito priznao postojanje   kršenja   člana   6   stav   1.   Ipak,   stil   koji   su   koristili Regionalni  sud  u  Trieru  (odluka  od  24.  novembra  1977.  godine),  Savezni  sud pravde  i  Apelacioni  sud  u  Koblenzu,  zajedno  sa  pozivanjem  na  presude  Saveznog suda od 10. novembra 1971. godine, može se smatrati da predstavlja zaključak u tom smislu. Manje pouzdana u ovom smislu je odluka Regionalnog suda u Kelnu. Čak i pod pretpostavkom da bi ova odluka, kako je tvrdila Vlada, trebala da se tumači u svjetlu  zvaničnih  podnesaka  Kancelarije  javnog  tužioca,  teško  da  može  da  se zaključi da je Regionalni sud smatrao da je dužinom trajanja postupka prekršen član 6 stav 1.
Čak i da je prihvaćeno da se relevantnim odlukama na dovoljno jasan način priznaje propust  da  se  ispoštuje  "razumni  rok",  opet  bi  naknada  štete  bila neophodna. Shodno tome, pitanje koje se otvara je da li je ublažavanje kazne koju je odredio Regionalni sud u Trieru, prema uslovima koje je postavio u svojoj odluci, i prekid postupka koji je naredio Regionalni sud u Kelnu, popravilo okolnosti koje su predmet predstavke. Sud, međutim, primjećuje da je ovaj dio Vladinog argumenta usko vezan sa drugim  aspektom  predstavke,  odnosno  obimom  navedenog  kršenja.  Shodno  tome, Sud smatra da meritumu treba da se pridruži preliminarni prigovor na koji se Vlada pozvala (v., mutatis mutandis, presuda u predmetu Airey, od 9. oktobra 1979. godine, serija A, br. 32, str. 11, stav 19).
II. NAVODNO KRŠENjE ČLANA 6 STAV 1

Komisija je izrazila mišljenje da ovdje postoji povreda člana 6 stav 1 koji glasi: 
"Prilikom utvrđivanja građanskih prava i obaveza ili osnovanosti bilo  kakve  krivične  optužbe  protiv  njega,  svako  ima  pravo  na  pravičnu  i  javnu raspravu    u    razumnom    roku    pred    nezavisnim    i    nepristranim,    zakonom ustanovljenim sudom. ..."

 Vlada  je  priznala  da  je  postupak,  u  određenim  fazama,  bio  nerazumno dugačak.

A.  Dužina trajanja postupka

Shodno podnescima podnosilaca predstavke, postupak u Trieru je pokrenut u novembru   1959.   godine,   a   okončan   je   24.   novembra   1977.   godine   kada   je Regionalni  sud  odredio  jedinstvene  kazne.  Na  raspravi  je  Vlada  tvrdila  da  je postupak  trajao  od  7.  oktobra  1964.  godine  (pretres  prostorija  podnosilaca predstavke) do 19. februara 1976. godine (presuda Saveznog suda pravde). Komisija se saglasila sa ovakvim mišljenjem u pogledu drugog datuma, ali ne i u pogledu prvog: prema mišljenju Komisije, početni datum mora da se prati bar od 1. januara 1961. godine. Za podnosioce predstavke i Komisiju, postupak u Kelnu je počeo 25. aprila 1967. godine, nalogom  za  pretres  i  zapljenu  protiv  g.  i  gđe  Eckle.  Vlada  je  pred Sudom  predočila  datum  kada  je  ovaj  nalog  uručen  i  izvršen,  tj.  11.  maj  1967. godine,  a  ne  više  datum  na  koji  je  g.  Eckle  pritvoren,  kao  što  je  tvrdila  pred Komisijom   (25.   novembar   1969.   godine).   Što   se   tiče   okončanja   perioda, podnosioci predstavke, Vlada i Komisija su se složile da je 21. septembar 1977. godine dan na koji je postupak obustavljen.
1. Počeci perioda koji se uzimaju u razmatranje

U krivičnim slučajevima, "razuman rok" iz člana 6 stav 1 počinje da teče onog trenutka kad je lice "optuženo"; ovo može da se desi prije nego je predmet dostavljen sudu koji vodi postupak (v., na primjer, presudu u predmetu Deweer, od 27. februara 1980.  godine,  serija  A,  br.  35,  str.  22,  stav  42),  kao  što  je  datum hapšenja, datum kad je lice zvanično obaviješteno da će biti sudski gonjeno ili datum otvaranja preliminarne istrage (v. presudu u predmetu Wemhoff, od 27. juna 1968. godine, serija  A,  br.  7,  str.  26-27,  stav  19;  presuda  u  predmetu  Neumeister,nistog datuma, serija A, br. 8, str. 41, stav 18; i presuda u predmetu Ringeisen, od 16. jula 1971. godine, serija A, br. 13, str. 45, stav 110). "Optužba", u smislu člana 6  stav  1,  može  da  se  definiše  kao  "zvanično  obavještenje  koje  su  pojedincu uputile  nadležne  vlasti  da  postoji  osnovana  sumnja  da  je  počinio  krivično djelo",  definicija  koja  je  takođe  u  vezi  sa  razmatranjem  da  li  je  "situacija osumnjičenog  značajno  pogoršana"  (gore  spomenuta  presuda  u  predmetu  Deweer, str. 24, stav 46).
Primjenjujući ova načela na činjenice ovog predmeta, Sud smatra da datum koji su istakli podnosioci predstavke u vezi sa postupkom u Trieru ne može da bude relevantan jer dokumenti koje je predočila Vlada pokazuju da podneskom koji je podnesen  28.  oktobra  1959.  godine  nije  vodila  nikakvim  formalnim  mjerama istrage koja je bila određena. Kancelarija javnog tužioca je zatvorila istragu u predmetu  nakon  što  je  od  nadležnih  upravnih  organa  pribavila  informaciju  o maksimalnim  cijenama  u  trgovini  građevinskim  materijalom.  Ni  kancelarija javnog  tužioca  ni  policija  nisu  ispitivali  svjedoke  i  podnosioce  predstavke. Prava  preliminarna  istraga  počela  je  u  avgustu  1960.  godine,  kada  je  veći  broj svjedoka  ispitan  u  vezi  sa  optužbama  protiv  g.  Ecklea  (v.  stavove  11  i  12  gore). Kako je istakao predstavnik Komisije, cilj ovih ispitivanja nije bio da se utvrdi da li bi trebala da se otvori preliminarna istraga u predmetu; sama ispitivanja su predstavljala dio preliminarne istrage. Ipak,  kako  nije  u  mogućnosti  da  utvrdi  od  kog  momenta  su  podnosioci predstavke  zvanično  bili  upoznati  o  istrazi  ili  kada  je  ona  na  njih  počela  da utiče,  Sud  se  slaže  sa  mišljenjem  Komisije  i  uzima  da  je  početak  predmetnog "perioda" 1. januar 1961. godine. Sa  ovim  u  vezi,  Sud  ne  smatra  potrebnim  da,  kako  se  činilo  da  Vlada  u jednom  trenutku  ima  na  umu,  pravi  bilo  kakvu  razliku  između  podnosilaca predstavke. Mada se čini da istraga od početka nije bila usmjerena protiv nje, gđa Eckle je morala da osjeti posljedice u istoj mjeri kao i njen suprug.
Odgovarajući datum kada je postupak otpočeo u Kelnu, prema gore navedenoj sudskoj praksi, je dan uručivanja naloga koji je izdat 25. aprila 1967. godine, tj. 11. maj 1967. godine (v. stav 72 gore).
2. Kraj perioda koji se uzimaju u razmatranje

U vezi  sa  krajem  "perioda",  u  krivičnim  predmetima,  period  određen članom  6  stav  1  pokriva  cijeli  predmetni  postupak,  uključujući  i  žalbeni postupak (presuda u predmetu König, 28. juni 1978. godine, serija A, br. 27, str. 33, stav 98).
U postupku u Trieru, nakon što je Savezni sud pravde donio presudu od 19. februara 1976.  godine,  još  uvijek  je  bilo  neophodno  da  se  utvrde  jedinstvene kazne  koje  se  dobiju  kombinacijom  onih  koje  je  Regionalni  sud  u  Saarbrückenu prethodno odredio 19. februara 1970. i 26. marta 1971. godine, a zatim onih koje je  odredio  Regionalni  sud  u  Trieru  17.  marta  1972.  godine  (v.  stavove  27  i  58 gore). Savezni sud je sam skrenuo pažnju Regionalnom sudu da je, shodno njemačkom zakonu  (članovi  53  i  55  Krivičnog  zakona),  dužnost  sudova  da  donesu  takvu odluku,  ako  je  potrebno  i  na  sopstvenu  inicijativu.  Dalje,  za  sudije  u  Trieru utvrđivanje   jedinstvenih   kazni   nije   predstavljalo   stvar   čiste   matematičke operacije,  jer  su  oni  prema  članu  54  Krivičnog  zakona  obavezni  da  izvrše sopstvenu ukupnu procjenu svih krivičnih djela za koje su podnosioci predstavke osuđeni u Saarbrückenu i Trieru, kao i procjenu karaktera prestupnika; u stvari, oni  su  ovo  i  učinili  u  svojoj  odluci  od  24.  novembra  1977.  godine.  Uz  to, Regionalni  sud  je,  između  ostalog,  kao  olakšavajuću  okolnost,  morao  da  uzme  u obzir  vrijeme  koje  je  proteklo  od  donošenja  presude  Saveznog  suda  "do  konačne odluke" (v. stav 33 gore). Nakon  presude  Saveznog  suda  pravde  podnosioci  predstavke  nisu  bili  u stanju da odrede veličinu kazne koja je trebalo da se utvrdi. Oni su samo znali da su  ove  kazne   morale  da  budu  manje   od  ukupnih  kazni  koje  su  odredila   dva regionalna  suda,  svaki  u  svom  području,  a  koje  su  im  određene  za  utvrđena različita krivična djela (član 54 stav 2 Krivičnog zakona). U  slučaju  osuđivanja,  ne  može  da  bude  "utvrđivanja...bilo  kakve  krivične optužbe”  u  smislu  značenja  člana  6  stav  1,  sve  dok  kazna  nije  definitivno određena.  Shodno  tome,  u  presudi  u  predmetu  Ringeisen  od  16.  jula  1971.  godine, Sud je kao datum okončanja postupka uzeo dan kada je sud koji je vodio postupak, nakon  žalbenog  postupka,  donio  odluku  da  se  cijeli  period  koji  je  podnosilac predstavke  proveo u istražnom pritvoru smatra dijelom kazne (serija A, br. 13, str. 20 i 45, stavovi 48 i 110). Shodno  tome,  period  koji  se  uzima  u  obzir  je  završen  23.  februara  1978. godine kada je Apelacioni sud u Koblenzu donio presudu potvrđujući jedinstvene kazne koje je 24. novembra 1977. godine izrekao Regionalni sud.
Postupak u  Kelnu  je,  što  se  ovog  Suda  tiče,  završen  21.  septembra  1977. godine kada je Regionalni sud naredio obustavu gonjenja.
3. Zaključak

U vezi sa postupkom u Trieru, vremenski period razmatran prema članu 6 stav 1 iznosi, shodno tome, sedamnaest godina i tri sedmice (od 1. januara 1961. do 23. januara 1978. godine), odnosno deset godina, četiri mjeseca i deset dana kada je riječ o Kelnu (od 11. maja 1967. do 21. septembra 1977. godine). Ističući  činjenicu  da  su  podnosioci  predstavke  nastavili  sa  svojim nezakonitim djelatnostima u toku trajanja istrage u predmetu koju je vodio sud u Trieru, Vlada je zahtijevala od Suda da od ukupnog trajanja ovog postupka odbije periode tokom kojih su počinjena nova krivična djela. Sud smatra ovaj faktor jednostavno za jedan od elemenata koji su važni za razmatranje "razumnosti" "perioda".
B. Razumnost dužine trajanja postupka

Razumnost dužine   trajanja   postupka   mora   u   svakom   predmetu   da   se procijeni  shodno  specifičnim  okolnostima.  Primjenjujući  ovo,  Sud,  između ostalog, uzima u obzir složenost predmeta, postupanje podnosilaca predstavke i postupanje sudskih vlasti (v. gore spomenutu presudu u predmetu König, serija A, br. 27, str. 34, stav 99).  Ovaj  predmet  se  tiče  niza  postupaka  koji  su  trajali  sedamnaest,  odnosno deset godina. Ovakvo kašnjenje je nesumnjivo neočekivano veliko i ono, kao opšte pravilo,  treba  da  se  smatra  prekoračenjem  "razumnog  roka"  određenog  članom  6 stav 1 (v. gore spomenutu presudu u predmetu Neumeister, od 27. juna 1968. godine, serija A, br. 8, str. 41, stav 20; takođe gore spomenuta presuda u predmetu König, str.   34,   stav   102).   Pod   ovim   okolnostima   na   tuženoj   je   Državi   da   iznese obrazloženja.
1. Postupak u Trieru

Iako se  pravna  pitanja  u  vezi  sa  postupkom  u  Trieru  čine  relativno jednostavnim,  predmet  koji  je  istražen  i  postupak  koji  je  sproveden,  nesporno postavljaju   ozbiljne   probleme,   naročito   u   pogledu   samog   obima   aktivnosti podnosilaca  predstavke  i  originalnog  načina  na  koji  su  oni  predstavili  svoje metode   finansiranja   kupoprodajnih   ugovora.   Nadalje,   istraga   je   dobila   na dodatnoj složenosti jer je, kako je navedeno u presudi Regionalnog suda u Trieru, i krajem 1963. i tokom 1964. godine jož uvijek zaključivan velik broj prevarnih ugovora o kreditima.
Daleko od  pomaganja  da  se  ubrza  postupak,  a  vjerovatno  u  cilju  određenih odgađanja,   g.   i   gđa   Eckle   su   se   služili   različitim   metodama   -   uključujući sistematske zahtjeve za izuzeće sudija; neki od ovih postupaka mogli bi čak da se protumače i kao politika svjesne opstrukcije (v. stavove 15, 20, 22, 23, 24, 25 i 32 gore). Međutim,  kako  je  Komisija  s  pravom  istakla,  član  6  od  podnosilaca predstavke  nije  zahtijevao  aktivnu  saradnju  sa  sudskim  vlastima.  Isto  tako  ne može na bilo koji način da im se prigovori na upotrebi svih pravnih sredstava koja su im prema domaćem zakonu bila na raspolaganju. Ipak, njihovo postupanje na koje se odnosi gore navedeno predstavlja jednu objektivnu činjenicu koja ne može da se pripiše tuženoj državi, a koja će da se uzme u obzir prilikom utvrđivanja da  li  je  predmetni  postupak  trajao  duže  od  razumnog  roka  iz  člana  6  stav  1  (v., mutatis mutandis, gore spomenutu presudu u predmetu König, str. 35-36, 37, 38 i 40, stavovi 103, 105, 108 i 111; i presudu od 6. maja 1981. godine, u predmetu Buchholz, serija A, br. 42, str. 18 i 22, stavovi 56 i 63).
Shodno podnescima podnosilaca predstavke, trajanje postupka proisteklo je iz  načina  na  koji  su  sudske  vlasti  vodile  predmet.  Njihov  najveći  osnov  za kritiku je bio da su sudske vlasti pokrenule tri različita niza istraga i suđenja, umjesto da ih objedine, time dijeleći istragu na previše pojedinačnih predmeta. Komisija  je,  takođe,  smatrala  da  se  dužina  trajanja  postupka  prvenstveno odnosila  na  postupanje  sudskih  vlasti.  Shodno  mišljenju  Komisije,  nepotrebna kašnjenja   uzrokovana   su   preliminarnim   istragama,   povlačenjem   "optužnice", donošenjem   presude   Regionalnog   suda   i   razmatranjem   pismenih   zahtjeva   za reviziju zbog pogrešne primjene materijalnog prava. Vlada je, u vezi sa ovim, izrazila suprotno mišljenje.
Sud je,  kao  i  Komisija,  zaključio  da  nadležne  vlasti  nisu  postupile  sa neophodnom pažnjom i djelotvornošću. Stoga, ogroman broj predmeta u istrazi nije bio bez efekta na produživanje preliminarne   istrage   (v.   stav   16   gore).   Shodno   podnescima   Vlade,   načelo "zakonitosti  gonjenja"  (načelo  obaveznog  sudskog  postupanja  u  svim  krivičnim djelima),  kako  je  zakonom  određeno,  prisililo  je  organe  vlasti  da  postupe  na način na koji su postupile. Međutim, Sud nije zadovoljan ovim argumentom. Iako je  član  154  Zakona  o  krivičnom  postupku,  koji  određuje  mogućnost  obustave gonjenja,  dopunjen  tek  1979.  godine,  Vlada  je  sama  priznala  da  je  ova  reforma utjelovila  praksu  koja  je  postojala  u  vrijeme  važenja  prošlog  zakona.  U  svakom slučaju, u pogledu ispunjavanja obaveza koje je preuzela u smislu člana 6, Vlada ne može da se zaklanja iza mogućih propusta svog sopstvenog domaćeg zakona. Dalje, zakon   koji   je   u   relevantno   vrijeme   bio   na   snazi   nije   predstavljao   nikakvu prepreku Kancelariji javnog tužioca i Regionalnom sudu da obustave postupak po određenim tačkama (v. stavove 16 i 26 gore). Uz  to,  nije  lako  da  se  razumije  zašto  je  Kancelariji  javnog  tužioca  u Trieru 1967. godine, odnosno šest godina nakon otvaranja istrage, te nakon što se suočila  sa  dodatnim  krivičnim  djelima  za  koja  je  vjerovala  da  su  otkrivena, trebalo da zaključi da postoji samo jedan način na koji je moglo da se postupi, tj. povlačenjem  "optužnice"  (v.  stav  18  gore).  Takođe  bi  trebalo  da  se  navede  da  je proteklo   oko   godinu   dana   prije   nego   što   su   novi   predmeti   proslijeđeni Kancelariji javnog tužioca u Kelnu (ibid.).Ne postoji, takođe, nijedno zadovoljavajuće obrazloženje u pogledu pitanja zašto je presuda od 17. marta 1972. godine podnosiocima predstavke uručena tek 12. februara 1973.  godine  (v.  stav  27  gore).  Nesumnjivo  je,  kao  što  je  i  Vlada istakla,    da    je    donošenje    presude    zahtijevalo    analiziranje    ogromne    mase dokumenata, ali da ona sama ne može da opravda period od skoro jedanaest mjeseci koji je protekao nakon izricanja presude. Na  kraju,  postupak  revizije  zbog  pogrešne  primjene  prava  je  trajao  skoro tri godine (v. stavove 29 do 33 gore).
Vlada je  pred  Sudom  istakla  činjenicu  da  je  predmet  Eckle  bio  jedan  od prvih  velikih  slučajeva  privrednog  kriminala,  naročito  u  području  Rhineland- Palatinate.  Kako  je  Vlada  obrazložila,  u  relevantno  vrijeme  je  organima  vlasti nedostajalo  potrebno  iskustvo  i  mjere  za  brzu  i  efikasnu  borbu  protiv  ovih oblika  krivičnih  djela.  Navedeno  je  da  je,  u  međuvremenu,  preduzeta  serija legislativnih i upravnih mjera u ovom smislu. Sud  shvata  da  su  specifični  oblici  privrednog  kriminala  prvobitno suočile sudske vlasti sa raznim problemima, naročito u vezi sa brzim i glatkim vođenjem  krivičnog  postupka.  Sud,  takođe,  primjećuje  nastojanja  koja  je  Savezna Republika Njemačka, u zakonodavnoj i upravnoj sferi, uložila u cilju rješavanja ovog problema potrebnom brzinom. Ipak, Sud ovim faktorima ne može da prida odlučujuću  težinu  u  svojoj  odluci,  jer  stanje  stvari  sa  kojom  su  se  nadležne vlasti  suočile  uopšte  nije  bilo  izuzetno  (v.,  mutatis  mutandis,  gore  spomenutu presudu u predmetu Buchholz, str. 16, 20-21 i 22, stavovi 51, 61 i 63).
U svjetlu  svih  ovih  faktora,  Sud  zaključuje  da  poteškoće  u  istrazi  i ponašanje podnosilaca predstavke nisu, sami po sebi, uticali na dužinu trajanja postupka:  jedan  od  glavnih  uzroka  može  da  se  nađe  u  načinu  na  koju  su  sudske vlasti vodile predmet.
Uzimajući u  obzir  kašnjenja  koja  mogu  da  se  pripišu  tuženoj  državi, smanjenje  kazne  koju  je  podnosiocima  predstavke  odredio  i  izrekao  Regionalni sud,  ne  može  da  ih  liši  njihovog  prava  na  tvrdnju  da  su  žrtve  u  skladu  sa značenjem  člana  25  (v.  stavove  68  i  70  gore):  odluka  Regionalnog  suda  nije sadržavala dovoljno naznaka za ocjenu da je dužina trajanja postupka uzeta u obzir svrsishodno Konvenciji.
Shodno tome, u vezi sa ovim dijelom predmeta, Sud odbacuje preliminarno izjašnjavanje Vlade i zaključuje da je postupkom u Trieru prekoračen razuman rok, što predstavlja kršenje člana 6 stav 1 Konvencije.
2. Postupak u Kelnu

Predmet koji  je  istraživao  i  vodio  sud  u  Kelnu  prvobitno  se  ticao petnaest  lica  i  imao  je  posljedice  van  zemlje;  relevantne  optužbe  nisu  se odnosile samo na prevaru već i na prevarni stečaj i poresku utaju (v. stav 37 gore). Kao i Komisija, Sud smatra da je predmet bio naročito težak i složen.
Kao i u Trieru, g. i gđa Eckle su usporili tok postupka ulaganjem brojnih predstavki i  žalbi,  često  propraćenih  zahtjevima  za  produžavanjem  roka  za ulaganje  pismenih  predstavki  (v. naročito stavovi  43, 45, 47, 48, 49, 51, 53 i 54 gore; uporediti sa stavom 82).
Podnosioci predstavke  su  smatrali  da  su  sudski  organi  vlasti  jedini odgovorni  za  ova  kašnjenja.  Uz  svoje  već  navedene  argumente  (u  stavu  83  gore), oslanjali su se na činjenicu da sudske vlasti nisu odvojile optužbe za prevaru od ostalih optužbi. Komisija,  u  prinicipu,  pripisuje  dužinu  postupka  načinu  na  koji  su sudske vlasti vodile predmet. Ona je istakla prekomjerno trajanje istrage i, kao primjer, zakašnjeli izvještaj stručnjaka; takođe je smatrala da je početak suđenja odgođen bez opravdanog razloga i da je Regionalni sud itekako mogao da obustavi gonjenje u ranijoj fazi. Vlada je izrazila neslaganje sa ovim mišljenjem.
Kao i  Komisija,  Sud  je  zaključio  da  nadležne  vlasti  nisu  postupile  sa odgovarajućom  pažnjom  i  ekspeditivnošću.  Sud  posebno  ističe  da  su  protekle skoro  tri  godine  od  podizanja  "optužnice"  (25.  septembra  1973.  godine,  stav  52 gore) do početka sudskog postupka (16. septembra 1976. godine, stav 53 gore). U  vezi  sa  ovim  drugim,  Vlada   se  opravdavala   velikom  pretrpanošću poslom   sa   kojim   su   u   to   vrijeme   bili   suočeni   sudije   Regionalnog   suda specijalizovani   za   privredni   kriminal;   Vlada   je   nabrojala   mjere   koje   su preduzete da se ova situacija popravi. Sud prihvata da su organi vlasti nastojali da umanje zaostatke Regionalnog suda tako što su povećali broj specijalizovanih savjeta sa dva (u 1973. godini) na šest  (u  1977.  godini).  Međutim,  uzimajući  u  obzir  veliku  dužinu  trajanja,  Sud smatra  da  intenzitet  rada  Regionalnog  suda,  što  samo  po  sebi  nije  nikakav izuzetak, ne može da se oslanja na Vladu (uporediti sa gore spomenutom presudom u predmetu Buchholz, serija A, br. 42, str. 16, 20-21 i 22, stavovi 51, 61 i 63). Iz istog razloga, a samo u vezi sa predmetom istraženim i vođenim u Trieru (v. stav 85 gore), Sud nije u mogućnosti da prida presudnu težinu nastojanjima učinjenim u  Saveznoj  Republici  Njemačkoj  u  cilju  djelotvornije  i  brže  borbe  protiv privrednog kriminala, iako su ona bila suštinska.
Na osnovu  svih  faktora  koji  su  uzeti  u  obzir,  Sud  zaključuje  da  težina istrage i ponašanje podnosilaca predstavke nisu samo uticali na dužinu trajanja postupka; jedan od glavnih uzroka ovdje može da se nađe u načinu na koju su sudske vlasti vodile predmet.
Obustava gonjenja,  koju  je  uz  pristanak  podnosilaca  predstavke  naredio Regionalni  sud  21.  septembra  1977.  godine,  je  mogao,  u  principu  da  utiče  na njihovu pravnu legitimaciju da tvrde da su "žrtve", u skladu sa značenjem člana 25, ali je kašnjenje koje se pripisuje Vladi takvo da podnosioci predstavke ni na koji  način  nisu  izgubili  svoj  status  "žrtava";  nadasve,  rješenje  o  obustavi postupka, bilo da je ono doneseno u obliku zvaničnog podneska Kancelarije javnog tužioca  ili  ne,  ne  ukazuje  ni  na  kakve  indicije  da  je  doneseno  zbog  gore spomenutih kašnjenja (v. stavove 68 i 70 gore).
Shodno tome, što se tiče ovog dijela predmeta, Sud odbacuje preliminarni prigovor Vlade i zaključuje da je postupkom u Kelnu prekoračen razuman rok, što predstavlja kršenje člana 6 stav 1 Konvencije.
III.    PRIMJENA ČLANA 50

Advokat podnosilaca   predstavke   je   istakao   da   bi   njegovi   klijenti,   u slučaju  da  Sud  ustanovi  povredu  Konvencije  po  članu  50,  uložili  zahtjev  za pravičnu   naknadu   štete   koja   je   pretrpljena   kao   rezultat   nerazumne   dužine postupka,  a  moguće  i  zbog  sudskih  troškova.  On,  međutim,  nije  kvantitativno odredio njihov zahtjev. Što se tiče Vlade, ona o ovom pitanju nije zauzela stav. Shodno  tome,  iako  je  pokrenuto  prema  pravilu  47  bis  Pravila  procedure Suda,  ovo  pitanje  još  nije  spremno  za  razmatranje.  Sud  je,  stoga,  obavezan  da odloži  ovo  pitanje  i  odredi  daljnji  postupak,  uzimajući  u  obzir  mogućnost dogovora tužene Države i podnosilaca predstavke.
 

IZ OVIH RAZLOGA, SUD JEDNOGLASNO

Spaja sa meritumom predmeta preliminarni prigovor Vlade, ali ga odbija nakon ispitivanja suštine.

Odlučuje da postoji kršenje člana 6 stav 1 Konvencije.

Odlučuje da  pitanje  primjene  člana  50  još  nije  spremno  za  donošenje odluke. Shodno tome,

(a) odlaže spomenuto pitanje u cjelini;

(b) poziva  Komisiju  da  Sudu,  u  roku  od  dva  mjeseca  od  prijema  ove presude, pismeno predoči svoj stav o spomenutom pitanju, a posebno da izvijesti Sud  o  bilo  kakvom  prijateljskom  rješenju  do  kojeg  bi  Vlada  i  podnosioci predstavke mogli da dođu;

(c)   odlaže  daljnji  postupak  i  ovlašćuje  predsjednika  Savjeta  da  ga zakaže ukoliko se ukaže potreba.

Presuda je sačinjena na engleskom i francuskom jeziku, francuski tekst je autentičan, u Zgradi ljudskih prava, Strasbourg, 15. jula 1982. godine.

Za registrara, Herbert PETZOLD, zamjenik registrara

Rolv RYSSDAL, Predsjednik