Presuda je objavljena u "Službenom glasniku RS", br. 29/2014 od 13.3.2014. godine.
DRUGO ODELjENjE

PREDMET KRSTIĆ protiv SRBIJE
(predstavka broj 45394/06)
PRESUDA
STRAZBUR
10. decembar 2013. godine

 

 

Ova presuda će postati pravosnažna u okolnostima utvrđenim članom 44. stav 2. Konvencije. Ona može biti predmet redaktorskih promena.

U predmetu Krstić protiv Srbije,

Evropski sud za ljudska prava (Drugo odeljenje), na zasedanju Veća u sastavu:

Guido Raimondi, predsednik,

Peer Lorenzen,

Dragoljub Popović,

Nebojša Vučinić,

Paulo Pinto de Albuquerque,

Helen Keller,

Egidijus Kūris, sudije,

i Stanley Naismith, sekretar Odeljenja,

Posle većanja na zatvorenoj sednici 19. novembra 2013. godine, izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (broj 45394/06) protiv Republike Srbije koju je Sudu podneo prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija") državljanin Srbije, gospodin Branimir Krstić (u daljem tekstu: "Podnosilac predstavke"), 1. novembra 2006. godine.

2. Podnosioca predstavke je zastupao gospodin T. Tošić, advokat iz Pirota. Vladu Srbije (u daljem tekstu: "Vlada") zastupao je njen zastupnik gospodin S. Carić.

3. Podnosilac predstavke žali se zbog povrede člana 6. stav 1. i člana 13. Konvencije, i člana 1. Protokola broj 1 uz Konvenciju, zbog dugotrajnog propusta državnih organa da izvrše pravosnažnu i izvršnu odluku donetu u upravnom postupku kojom se nalaže isplata dopunske penzije podnosiocu predstavke.

4. Predstavka je 30. juna 2011. godine dostavljena Vladi. Takođe je odlučeno da se odluka o dopuštenosti i osnovanosti donese istovremeno (član 29. stav 1.).

ČINjENICE

I. OKOLNOSTI PREDMETA

5. Podnosilac predstavke je rođen 1939. godine i trenutno živi u Pirotu.

6. Okolnosti slučaja, kako su ih stranke iznele, mogu se sumirati na sledeći način.

1. Upravni postupak u vezi sa penzijom

7. Filijala Pirot Republičkog fonda za penzijsko i invalidsko osiguranje zaposlenih (u daljem tekstu: "Fond") 14. septembra 1990. godine odobrila je podnosiocu predstavke starosnu penziju počev od 1. septembra 1990. godine.

8. Posle uspešno vođenog postupka zbog neisplaćenih zarada protiv bivšeg poslodavca, podnosilac predstavke je 8. decembra 1993. godine tražio od Fonda da izmeni rešenje od 14. septembra 1990. godine. Posebno, on je od Fonda tražio da primeni povoljniji period za obračun osnovne penzije i da poveća njegovu penziju na osnovu dodatnog prihoda koji je zaradio u periodu pre penzionisanja (1989-1990) koji inicijalno nije bio uzet u obzir.

9. Posle ponavljanja postupka, Fond je 16. maja 1994. godine doneo izmenjenu odluku (u daljem tekstu: "odluka iz 1994. godine) kojom se: (i) utvrđuje nova uvećana penzija (14.015,66 starih dinara (JUD)); (ii) utvrđuje uvećani "penzijski osnov" za primenu od 1. septembra 1990. godine, primenom stope usklađivanja od 45,30% od 1. januara 1991. godine i još jednog usklađivanja od 28,13% počev od 1. aprila 1994. godine; (iii) utvrđuje da bi dopunsku penziju trebalo isplaćivati na osnovu razlike između penzije primane u prethodnom periodu počev od 1. septembra 1990. godine i nove penzije odobrene retroaktivno ovom odlukom; i (iv) konstatuje da su obračuni penzije priloženi uz odluku i čine njen sastavni deo. Osim toga, obrazloženje odluke iz 1994. godine sadržalo je tačan iznos koji će se koristiti kao penzijski osnov i utvrđeno je da bi penzija podnosioca predstavke trebalo da bude 85% tog iznosa.

10. Odluka od 16. maja 1994. godine postala je pravosnažna 22. jula 1994. godine.

2. Izvršenje upravnog rešenja od 16. maja 1994. godine

11. Podnosilac predstavke je 31. decembra 2003. godine podneo Opštinskom sudu u Pirotu (u daljem tekstu: "Opštinski sud") predlog za izvršenje dela odluke iz 1994. godine u vezi sa preostalom dopunskom penzijom, i takođe tražio isplatu zakonske kamate od 25. januara 1994. godine na iznose dospele za naplatu. Podnosilac predstavke je dostavio, zajedno sa predlogom za izvršenje, i obračun veštaka kojim se utvrđuje tačan iznos za isplatu.

12. Opštinski sud je 20. januara 2005. godine doneo rešenje o izvršenju, kako je traženo.

13. Opštinski sud je 3. februara 2006. godine ukinuo to rešenje o izvršenju posle prigovora Fonda da nema dokaza da je odluka iz 1994. godine izvršna.

14. Opštinski sud je 16. februara 2006. godine zatražio od Fonda da mu dostavi primerak ponovo izdate kopije odluke iz 1994. godine sa klauzulom izvršnosti u roku od tri dana. I Fond i podnosilac predstavke su 22. februara 2006. godine dostavili sudu primerke ponovo izdate kopije odluke iz 1994. godine koja sadrži klauzulu izvršnosti.

15. Opštinski sud je 15. marta 2006. godine odbacio novi predlog podnosioca predstavke za izvršenje. Opštinski sud je prvo konstatovao da je odlukom iz 1994. godine utvrđeno pravo podnosioca predstavke na penziju, njegov penzijski osnov i datum kada je podnosilac predstavke ostvario pravo na penziju. Sud je međutim utvrdio da predmetna odluka nije podobna za izvršenje pošto se njom ne utvrđuje tačan ukupan iznos koji treba platiti, već je taj iznos bio podoban za ponovni obračun u zavisnosti od statičkih podataka. On je zaključio da bi preostali dug trebalo, prema tome, utvrditi samo u posebnom administrativnom postupku vođenom od strane odeljenja računovodstva Fonda - zvanog "likvidatura".

16. Podnosilac predstavke je 23. marta 2006. godine stavio primedbu na odluku od 15. marta 2006. godine, tvrdeći da je predlog za izvršenje obuhvatao sve cifre i informacije neophodne za obračun iznosa za isplatu, takođe dostavivši stručno mišljenje u tom smislu.

17. Opštinski sud je 26. juna 2006. godine potvrdio odluku od 15. marta 2006. godine. Nadležno veće je, naročito, (i) konstatovalo, ne pozivajući se na važeće domaće zakonodavstvo, da je podnosilac predstavke trebalo da traži prinudno izvršenje rešenja iz 1994. godine u administrativno-upravnom postupku (sic.); i (ii) sumirao obrazloženje Vrhovnog suda izneto u parničnom postupku u vezi sa načelom monetarnog nominalizma i ponovne ocene zahteva (videti stav 24. u daljem tekstu).

3. Parnična tužba podnosioca predstavke i izvršni postupak

18. U međuvremenu, kako Fond podnosiocu predstavke nije isplatio dopunsku penziju, on je 25. januara 1996. godine podneo parničnu tužbu Opštinskom sudu za utvrđivanje i isplatu preostale dopunske penzije počev od 1. septembra 1990. godine, i takođe tražio zakonsku zateznu kamatu i naknadu inflatorne štete zbog nezakonitog i nepravilnog postupanja Fonda.

19. Tokom postupka, finansijski veštak koga je sud odredio 26. maja 1997. godine je utvrdio nominalni iznos dopunske penzije za period od 1. septembra 1990. godine do 24. januara 1994. godine. Veštak je koristio metod valorizacije novčanih potraživanja.

20. Sud je 8. aprila 2001. godine dobio dodatni izveštaj veštaka o zakonskoj zateznoj kamati obračunatoj za period od 17. maja 1994. godine do tog datuma.

21. Posle dva ponavljanja postupka, Opštinski sud je 12. juna 2001. godine, uzimajući u obzir isečke o primljenim penzijama od 1990. godine do 1994. godine, kao i tačne iznose nove penzije i penzijskog osnova utvrđenog odlukom iz 1994. godine, dosudio podnosiocu predstavke preostalu razliku između stvarno isplaćene penzije i penzije na koju je imao pravo, zajedno sa nastalom zakonskom kamatom, kao i troškove.

22. Okružni sud u Pirotu je 4. decembra 2002. godine potvrdio presudu od 12. juna 2001. godine. On je obrazložio, u vezi sa žalbom Fonda, da predmet spora ne može biti predmet upravnog postupka, pošto podnosilac predstavke nije osporio zakonitost odluke iz 1994. godine, već je tražio isplatu duga na osnovu penzije i naknadu štete.

23. U ponovljenom izvršnom postupku, Opštinski sud je 6. marta 2003. godine naložio izvršenje presude od 12. juna 2001. godine. Dosuđeni iznos, zajedno sa obračunatom zakonskom kamatom, prenet je 24. jula 2003. godine sa računa dužnika na račun podnosioca predstavke.

24. Postupajući po naknadnoj podnetoj reviziji Fonda, Vrhovni sud je 19. juna 2003. godine preinačio presude nižih sudova. On je naveo da, (i) u skladu sa obligacionim pravom (načelo novčanog nominalizma), podnosilac predstavke nije imao pravo na naknadu štete zbog inflacije niti na bilo kakvu naknadu štete u sporovima javno pravne prirode (kao što je predmetni); (ii) se penzijska prava mogu jedino utvrditi ili izvršiti u administrativno-upravnom postupku); (iii) čak i kada bi se dug Fonda smatrao zakonskom obavezom, podnosiocu predstavke ne bi mogla biti dosuđena zakonska kamata u parničnom postupku (što je uslov za revalorizaciju nominalnog zahteva), pošto se nije tražilo izvršenje odluke iz 1994. godine u upravnom postupku; (iv) da bi podnosilac predstavke mogao osnovano tražiti prinudno izvršenje; i (v) da bi svaka stranka trebalo da snosi sopstvene troškove. Najzad, izgleda da se Vrhovni sud u svojoj presudi nije osvrnuo na nominalni dug.

25. Fond je 7. avgusta 2003. godine podneo predlog za naknadu celokupnog iznosa isplaćenog podnosiocu predstavke 24. jula 2003. godine (videti stav 23. u gornjem tekstu) s obzirom na odluku Vrhovnog suda od 19. juna 2003. godine.

26. Opštinski sud je 19. septembra 2003. godine izdao nalog za izvršenje na osnovu kog je polovina penzije podnosioca predstavke trebalo da se prenese na račun Fonda svakog meseca dok se iznos u potpunosti ne vrati. Izgleda da je u svrhu obezbeđenja duga Opštinski sud blokirao podnosiocu predstavke pristup celokupnoj penziji u određenom periodu.

27. Podnosilac predstavke je do 30. avgusta 2010. godine isplatio ukupan iznos koji se od njega tražio u skladu sa gore navedenim nalogom.

4. Dopis Filijale Fonda u Pirotu od 30. avgusta 2001. godine upućen državnom zastupniku

28. Filijala fonda u Pirotu je obavestila Vladu da je nesporno da nije isplatila razliku između njenih ranijih isplata i prava podnosioca predstavke na penziju za period od 1. septembra 1990. godine do 31. decembra 1993. godine. S tim u vezi, Fond je objasnio da nije mogao da obračuna i isplati dugove koji su nastali za vreme visoke inflacije u Srbiji svim korisnicima penzijskog sistema osiguranja, uključujući i podnosioca predstavke, iz tehničkih i programskih razloga.

5. Dodatne relevantne informacije

29. Penzijski sistem u Srbiji je sistem "pay as you go". Fond je državni upravni organ sa zadatkom da utvrđuje i isplaćuje penzije i nadoknade iz invalidskog osiguranja. On je pravno lice ovlašćeno da sakuplja doprinose obaveznog socijalnog osiguranja, u skladu sa pravima i obavezama utvrđenim važećim zakonom i unutrašnjim propisima. Svi doprinosi za penzijsko i invalidsko osiguranje prenose se na račune Fonda, zajedno sa sredstvima koja isplaćuje centralna vlada Tužene države. Država garantuje za obaveze Fonda.

30. U periodu od 1984. godine do 1994. godine, domaća valuta je veoma devalvirala u nekoliko navrata, što je imalo za posledicu promenu vrednosti valute nekoliko puta. Stopa godišnje inflacije je 1993. godine izračunata na više od 1,5 milijardi procenata, dok je prosečna dnevna stopa inflacije bila skoro 100 procenata. Vlada je u oktobru 1993. godine kreirala novu valutnu jedinicu. Jedan novi dinar vredeo je milion "starih dinara". Vlada je 24. januara 1994. godine uvela "super" dinar, jednak vrednosti 10 miliona novih dinara.

II. RELEVANTNO DOMAĆE PRAVO I PRAKSA

A. Zakon o opštem upravnom postupku (objavljen u "Službenom listu Savezne Republike Jugoslavije" - "Službeni list SRJ" - br. 33/97, 31/01 i 30/10)

31. Ovaj zakon je stupio na snagu 19. jula 1997. godine čime je stavljen van snage Zakon o opštem upravnom postupku iz 1956. godine ("Službeni list Federativne Narodne Republike Jugoslavije", broj 52/56; "Službeni list Socijalističke Federativne Republike Jugoslavije", br. 10/65, 18/65, 4/77, 11/78, 32/78, 9/86 i 47/86; i "Službeni list SRJ", broj 24/94). Član 290. Zakona iz 1997. godine utvrđuje da on važi za sve postupke pokrenute pre datuma njegovog stupanja na snagu koji nisu završeni.

32. Član 257. stav 3. i član 258. propisuju da se rešenje čije izvršenje nije moguće oglašava ništavim, u celini ili delimično, ili od strane samog nadležnog organa ili na predlog stranke ili javnog tužioca.

33. Članovi 261-278. utvrđuju postupak koji se primenjuje u vezi sa izvršenjem pravosnažnih rešenja donetih u upravnom postupku.

34. Član 261. stav 2. propisuje da se rešenje izvršava kada postane izvršno. Član 261. stav 3(1) propisuje da prvostepeno rešenje postaje izvršno po isteku roka u kom se protiv njega može uložiti žalba, ako žalba nije uložena. Prema članu 261. stav 5, zakonom predviđen rok za dobrovoljno izvršenje rešenja od petnaest dana, koji se primenjuje ako rešenje ne predviđa neki drugi rok za izvršenje, počinje da teče od datuma kada ono postane izvršno.

35. Način izvršenja zavisi od prirode obaveze (novčana i nenovčana) na koju se odnosi relevantno rešenje.

36. Član 266. stav 1. propisuje da izvršenje nenovčanih obaveza sprovod administrativnim putem. U slučaju administrativnog izvršenja, važeći postupak je utvrđen članovima 261-272. Član 267. stav 1. navodi da to izvršenje sprovodi upravni organ koji je odlučivao u prvom stepenu, osim ako zakonom nije drugačije propisano. Član 268. stav 1. propisuje, između ostalog, da organ nadležan za izvršenje rešenja, na sopstvenu inicijativu ili na predlog stranke, donosi zaključak o dozvoli izvršenja.

37. S druge strane, član 266. stav 2. navodi da sudovi sprovode izvršenje novčanih obaveza utvrđenih rešenjem. Shodno članu 273. stav 1, ako se neko rešenje izvršava sudskim putem, organ koji je doneo rešenje trebalo bi da primerak tog rešenja sa klauzulom izvršnosti (videti član 268. stav 3.) dostavi sudu nadležnom za njeno izvršenje. Rešenje sa klauzulom izvršnosti trebalo bi, prema članu 273. stav 1, smatrati osnovom za izvršenje sudskim putem. Izvršenje sudskim putem se stoga sprovodi primenom odredaba važećeg zakona o izvršenju i odredaba drugih zakona relevantnih za sudsko izvršenje.

B. Zakon o izvršnom postupku iz 2000. godine (objavljen u "Službenom listu SRJ", br. 28/00, 73/00 i 71/01)

38. Član 1. je propisivao da ovaj zakon važi samo za prinudno izvršenje neke odluke donete u upravnom postupku, ako je njom utvrđena novčana obaveza.

39. Član 4. je propisivao da je sud koji vodi izvršni postupak u obavezi da hitno pristupi izvršenju odluke radi obezbeđenja utvrđene obaveze. Prema članu 10. stav 1, nadležni sud bi trebalo da odluči o predlogu za izvršenje u roku od tri dana od datuma podnošenja predloga, dok bi nadležni drugostepeni sud trebalo da odluči o prigovoru u roku od petnaest dana od datuma kada je on podnet.

40. Prema članu 16. stav 2(2), odluka doneta u upravnom postupku koja utvrđuje novčanu obavezu smatra se izvršnom ispravom.

41. Član 18. st. 1. i 2. propisivao je da odluka doneta u upravnom postupku postaje izvršna kada postane konačna i po proteku roka za dobrovoljno izvršenje te odluke.

42. Prema članu 20. stav 1, odluka je podobna za izvršenje ako su njom određeni dužnik i poverilac, predmet, vrstu obaveze koja se izvršava, obim i rok za izvršenje. Ako rok za dobrovoljno izvršenje nije bio određen, on treba da bude utvrđen predlogom za izvršenje.

43. Prema članu 37, kada parnični sud koji nije doneo odluku čije se izvršenje traži, treba da sprovede administrativno izvršenje, primerak te odluke sa klauzulom izvršnosti trebalo bi da dostavi organ koji je odlučivao u prvom stepenu, zajedno sa predlogom za izvršenje.

44. Član 39. stav 4. propisivao je da odluka kojom se predlog za izvršenje odbacuje u potpunosti ili delimično treba da bude obrazložena.

V. Zakon o izvršnom postupku iz 2004. godine (objavljen u "Službenom glasniku Republike Srbije" - "Službeni glasnik RS" - broj 125/04)

45. Zakon o izvršnom postupku iz 2000. godine, koji je bio na snazi na početku izvršnog postupka u ovom predmetu, stavljen je van snage Zakonom o izvršnom postupku iz 2004. godine, koji je stupio na snagu 23. februara 2005. godine. U skladu sa članom 304. Zakona iz 2004. godine, svi izvršni postupci pokrenuti pre 23. februara 2005. godine završavaju se prema Zakonu iz 2000. godine.

G. Pravno shvatanje Građanskog odeljenja Vrhovnog suda Srbije, sa obrazloženjem, utvrđeno na sednici od 15. novembra 2005. godine (objavljeno u "Biltenu sudske prakse Vrhovnog Suda", br. 3/05 i 1/11)

46. Vrhovni sud je doneo Pravno shvatanje kao odgovor na obustave isplata penzija na Kosovu, kako bi se utvrdila opšta načela u vezi sa ograničenjima/obustavama penzijskih prava, i dale smernice o tome koji domaći organi, pravosudni i upravni, imaju nadležnost za razna pitanja u vezi sa penzijama.

47. U Pravnom shvatanju se navodi da bi upravni postupak pred Fondom i, ako je potrebno, upravni spor, bili odgovarajući put da se ospori zakonitost odluka Fonda koje utvrđuju penzijska prava i iznos penzije za isplatu, ili ograničenja i ukidanje penzijskih prava.

48. Pravno shvatanje dalje objašnjava da izvršenje pravosnažnih odluka Fonda sprovode parnični sudovi u izvršnom postupku, što je regulisano odredbama Zakona o izvršnom postupku.

49. Najzad, Pravno shvatanje takođe konstatuje da su parnični sudovi, s tim u vezi nadležni da sude u predmetima koji se odnose na nezakonit i nepravilan rad Fonda.

D. Relevantna praksa Upravnog suda Srbije kojom se utvrđuje da upravni spor nije odgovarajući pravni put u vezi sa neizvršavanjem rešenja Fonda (U 19497/10 (2005); 25. avgust 2010. godine)

50. Žalilac je pokrenuo upravni spor u vezi sa propustom prvostepenih i žalbenih organa Fonda da na njegov zahtev donesu odluku za isplatu preostale penzije utvrđene odlukom Fonda iz 1999. godine. Upravni sud je njegov zahtev odbacio. Upravni sud je konkretno proglasio da ova dva organa Fonda nemaju nadležnost ratione materiae za razmatranje zahteva žalioca. Oslanjajući se na član 266. stav 2. Zakona o opštem upravnom postupku, Upravni sud je žalioca uputio da podnese predlog za izvršenje nadležnom parničnom sudu, umesto da pokrene upravni spor.

Đ. Relevantna praksa sudova Srbije o tome da li je neki akt podoban za izvršenje

51. U tumačenju zakona u vezi sa pitanjima izvršenja, srpski sudovi često ističu okolnosti u kojima neka odluka podleže izvršenju, pošto se smatra da nije dovoljno da žalilac jednostavno dobije izvršnu odluku u svoju korist (Viši trgovinski sud, Pž. 2720/82 i 3763/83).

52. Sudovi su nalazili da su predlozi za izvršenje osnovani čak i kada obaveza dužnika nije bila precizno utvrđena (Okružni sud u Kragujevcu, Gž. 293/95). Osim toga, precizni detalji obaveze ne moraju biti sadržani u operativnim odredbama odluke, pri čemu su sudovi koji sprovode izvršenje obavezni da sprovedu izvršenje ako obrazloženje odluke daje dovoljno podataka za određivanje ukupne obaveze dužnika. Ako je to slučaj, sudovi će uputiti poverioca da dopuni svoj predlog za izvršenje u skladu sa takvim obrazloženjem (Vrhovni sud, Gž. 108/86, u kontekstu površine i granica zemljišne parcele). Odluka u krivičnom postupku kojom se stranci dosuđuju neprecizirani troškovi, već se ostavlja knjigovodstvenom odeljenju državnog organa da utvrdi iznos, takođe se smatra odlukom koja je podobna za izvršenje (Vrhovni sud, odluka broj 2319/02 od 4. septembra 2002. godine).

E. Zakon o uređenju sudova (objavljen u "Službenom glasniku RS", br. 63/01, 42/02, 27/03, 29/04, 101/05 i 46/06)

53. Član 4. propisuje da sud ne može odbiti da razmatra zahtev u vezi sa kojim je njegova nadležnost utvrđena zakonom ili Ustavom.

Ž. Zakon o visini stope zatezne kamate (objavljen u "Službenom listu SRJ", broj 9/01 i "Službeni glasnik RS", broj 31/11)

54. Član 1. propisuje da se zakonska kamata isplaćuje od datuma dospeća priznatog novčanog zahteva do datuma njegovog izmirenja. Član 2. navodi da se ta kamata obračunava na osnovu zvaničnog indeksa cene robe široke potrošnje uvećane za još 0,5% mesečno.

I. Zakon o obligacionim odnosima (objavljen u "Službenom listu SFRJ", br. 29/78, 39/85, 45/89, 57/89 i "Službeni list SRJ", broj 31/93)

55. Član 394. propisuje načelo monetarnog nominalizma. Prema ovom načelu, kada se neka obaveza odnosi na novčani iznos, dužnik je obavezan da isplati broj novčanih jedinica na koji obaveza glasi (naime, njenu nominalnu vrednost), osim ako zakonom nije drugačije predviđeno.

PRAVO

I. NAVODNA POVREDA ČLANA 1. PROTOKOLA BROJ 1 UZ KONVENCIJU I ČL. 6. I 13. KONVENCIJE

56. Podnosilac predstavke se žalio prema članu 6. Konvencije i članu 1. Protokola broj 1 uz Konvenciju da Tužena država nije izvršila pravosnažno i izvršno rešenje od 16. maja 1994. godine doneto u njegovu korist i što nije mogao da dobije isplatu razlike između stvarno isplaćene penzije i penzije za period od septembra 1990. godine do decembra 1993. godine kako je rešenjem određeno. Podnosilac predstavke se takođe žalio prema članu 13. da nije imao delotvoran domaći pravni lek kojim bi rešenje iz 1994. godine bilo izvršeno.

57. Te odredbe, u relevantnom delu, propisuju sledeće:

Član 6.

"Svako, tokom odlučivanja o njegovim građanskim pravima i obavezama ... ima pravo na pravičnu ... raspravu ... pred ... sudom ..."

Član 13.

"Svako kome su povređena prava i slobode predviđeni u ovoj Konvenciji ima pravo na delotvoran pravni lek pred nacionalnim vlastima, bez obzira na to da li su povredu izvršila lica koja su postupala u službenom svojstvu."

Član 1. Protokola broj 1

"Svako fizičko i pravno lice ima pravo na neometano uživanje svoje imovine. Niko ne može biti lišen svoje imovine, osim u javnom interesu i pod uslovima predviđenim zakonom i opštim načelima međunarodnog prava."

A. Dopuštenost

1. Nadležnost ratione personae ("status žrtve" podnosioca predstavke) i/ili zloupotreba prava na predstavku

58. Vlada je iznela da je podnosilac predstavke prestao da bude žrtva navodnih povreda Konvencije, u okviru značenja člana 34. Konvencije, zbog činjenice da je naplatio celokupno potraživanje za dopunsku i indeksiranu penziju, zajedno sa zakonskom kamatom i naknadom štete (videti stav 23. u gornjem tekstu). Alternativno, Vlada je tvrdila da je podnosilac predstavke zloupotrebio pravo na predstavku s obzirom da Sud nije obavestio o ovoj činjenici, što je bilo presudno za ishod postupka pred njim.

59. Podnosilac predstavke je tvrdio da je on smatrao da te okolnosti nisu relevantne za razmatranje Suda, s obzirom da je na kraju morao da vrati celokupan iznos koji mu je dosuđen u parničnom postupku.

60. U vezi sa statusom žrtve podnosioca predstavke, Sud podseća da odluka ili mera povoljna za podnosioca predstavke nije u načelu dovoljna da ga liši statusa "žrtve" osim ako su domaći organi priznali povredu, bilo izričito ili prećutno, a zatim pružili zadovoljenje za povredu Konvencije (videti, na primer, Dalban protiv Rumunije [VV], broj 28114/95, stav 44, ECHR 1999-VI). Potpuno odvojeno od pitanja odgovarajućeg zadovoljenja ili sveobuhvatnog priznanja navodno pretrpljenih povreda, Sud konstatuje da je, u svakom slučaju, podnosilac predstavke morao da vrati ceo dosuđeni iznos (videti st. 25-27. u gornjem tekstu) i da je i dalje trpeo posledice neizvršenja odluke iz 1994. godine. Sud, prema tome, smatra da je podnosilac predstavke zadržao status žrtve u svrhe člana 34. Konvencije i odbija primedbu Vlade s tim u vezi.

61. U vezi sa drugom primedbom, iako je podnosilac predstavke zaista mogao biti određeniji u predstavci oko ishoda izvršnog postupka, jer se radi o informaciji koja mu je bila poznata od početka (videti Kerechashvili protiv Gruzije (odluka), broj 5667/02, 2. maj 2006. godine, i suprotno od Al-Nashif protiv Bugarske, broj 50963/99, stav 89, 20. jun 2002. godine; videti takođe, uopšteno, Miroļubovs i drugi protiv Latvije, broj 798/05, st. 62. i 65, 15. septembar 2009. godine), Sud konstatuje da je podnosilac predstavke dostavio Sudu, zajedno sa obrascem predstavke, primerke svih presuda u relevantnim parničnim postupcima. U tim okolnostima, prihvatajući važnost te informacije, Sud smatra da podnosilac predstavke nije pokušao da namerno dovede Sud u zabludu svojim podnescima (videti stav 59. u gornjem tekstu; videti takođe Hüttner protiv Nemačke (odluka), broj 23130/04, 9. jun 2006. godine, i Predescu, broj 21447/03, st. 25-26, 2. decembar 2008. godine).

62. Proizlazi da se prigovori Vlade u vezi sa nadležnošću ratione personae i zloupotrebom prava na predstavku se moraju odbiti.

2. Nadležnost ratione temporis u vezi sa pritužbom koja se odnosi na pristup sudu

63. Oslanjajući se na mišljenje Suda u predmetu Blečić protiv Hrvatske (Blečić protiv Hrvatske [VV], broj 59532/00, st. 63-69, ECHR 2006-III), Vlada je iznela da Sud nema vremensku nadležnost da razmatra navodnu povredu prava podnosioca predstavke na pristup sudu, koja se odnosi na događaje pre 3. marta 2004. godine, što je datum kada je Konvencija stupila na snagu u odnosu na Srbiju ("datum ratifikacije"). Konkretno, pritužba podnosioca predstavke odnosila se na preostalu dopunsku penziju za period od 1990. godine do 1993. godine i, dalje, na navodno nedelotvoran i neodgovarajući parnični postupak za naknadu štete, koji ga je, kako je podnosilac predstavke izneo, lišio pristupa sudu, i koji je prekinut 2003. godine (videti stav 24. u gornjem tekstu). Vlada je takođe iznela, iako u drugom kontekstu, da je 24. januara 1996. godine Fond dopisom obavestio podnosioca predstavke da mu nije isplatio dopunsku penziju za period od 1. septembra 1990. godine do 31. decembra 1993. godine. Pri tome, Fond je objasnio, pošto je Srbija bila pogođena hiperinflacijom tokom navedenog perioda za koji je trebalo obračunati razliku u penziji, da je bilo nemoguće odrediti tačan iznos koji treba platiti u novim dinarima konverzijom obračunate razlike za navedeni period. Primerak tog dopisa nije dostavljen Sudu.

64. Podnosilac predstavke nije dao komentar.

65. Nije sporno da, u skladu sa opštim pravilima međunarodnog prava, odredbe Konvencije ne obavezuju Državu ugovornicu u vezi sa nekim postupkom ili činjenicom koji su se desili ili nekom situacijom koja je prestala da postoji pre datuma stupanja Konvencije na snagu u odnosu na tu državu (videti Blečić protiv Hrvatske [VV], citiran u gornjem tekstu, stav 70.). S tim u vezi, Konvencija ne obavezuje Države ugovornice da obezbede obeštećenje za pogrešne postupke ili štetu nastalu pre tog datuma (videti Kopecký protiv Slovačke [VV], broj 44912/98, stav 38, ECHR 2004-IX). Međutim, od datuma ratifikacije nadalje, postupci i propusti države moraju, biti u skladu sa Konvencijom i Protokolima uz nju, što znači da svi kasniji postupci i propusti spadaju u nadležnost Suda čak i kada su samo produžetak već postojeće situacije (videti, na primer, Yağcı i Sargın protiv Turske, 8. jun 1995. godine, stav 40, serija A broj 319-A, i Almeida Garrett, Mascarenhas Falcão i drugi protiv Portugala, br. 29813/96 i 30229/96, stav 43, ECHR 2000-I).

66. Sud najpre primećuje da se podnosilac predstavke nije pred njim isticao pritužbu zbog gubitka vrednosti utvrđene dopunske penzije zbog inflacije, niti se žalio zbog neuspeha spora pred Vrhovnim sudom u vezi sa naknadom štete zbog inflacije (videti, s tim u vezi, Todorov protiv Bugarske, broj 39832/98, 18. januar 2005. godine; Mancheva protiv Bugarske, broj 39609/98, 30. septembar 2004. godine; Rudzinska protiv Poljske (odluka), broj 45223/99, ECHR 1999-VI; Gayduk i drugi protiv Ukrajine (odluka), br. 45526/99 tim redom, ECHR 2002-VI; Ryabykh protiv Rusije, broj 52854/99, ECHR 2003-IX; i Čular protiv Hrvatske, broj 55213/07, 22. april 2010. godine). Umesto toga, pritužba podnosioca predstavke prema članu 6. stav 1. Konvencije odnosila se na delimično neizvršenje pravosnažnog rešenja iz 1994. godine, u vezi sa propuštanjem koje traje, organa da pokrenu obavezno izvršenje ovog rešenja.

67. Iako su određena dugovanja Fonda koja potiču iz perioda hiperinflacije i enormne devalvacije domaće valute možda prestala da postoje, takve okolnosti treba razmotriti pre pravosnažnog utvrđivanja predmeta od strane domaćih sudova (videti, u vezi sa pravosnažnim sudskim odlukama, Jeličić protiv Bosne i Hercegovine, broj 41183/02, stav 44, ECHR 2006-XII; videti takođe Brumărescu protiv Rumunije [VV], broj 28342/95, stav 61, ECHR 1999-VII). U konkretnom slučaju, Fond, nadležan upravni organ ovlašćen da nalaže isplatu penzije, priznao je svoje dugove posle poslednje devalvacije domaće valute i konverzije u novu valutu, odlukom protiv koje nije bilo žalbe, koja nije menjana ili stavljena van snage (opozvana) nekom naknadnom upravnom ili sudskom odlukom zbog toga što nije moguće izvršenje odluke (videti st. 9, 10. i 32. u gornjem tekstu). Štaviše, Fond je dostavio primerak odluke sa klauzulom izvršnosti 2006. godine, drugim rečima posle datuma ratifikacije (videti stav 14. u gornjem tekstu). Dalje, Vrhovni sud je naveo da podnosilac predstavke nema pravo na naknadu štete zbog inflacije u relevantnom periodu, ali nije isključio njegovo pravo na dopunsku penziju u prvobitno traženom iznosu, zajedno sa zakonskom kamatom (videti stav 24. u gornjem tekstu). Najzad, Vlada je nekoliko puta ponovila da podnosilac predstavke i dalje ima pravo na prvobitno traženi iznos, zajedno sa zakonskom kamatom, i nije pokušala da opravda neizvršenje otpisom duga ili nekom drugom nemogućnošću da izvrši odluku.

68. S obzirom na ovo, Sud smatra da je pravo podnosioca predstavke na izvršenje postojalo i posle stupanja Konvencije na snagu 3. marta 2004. godine i primećuje da sporno neizvršenje traje do danas (videti, uz odgovarajuće izmene, Kostić protiv Srbije, broj 41760/04, stav 46, 25. novembar 2008. godine). Imajući u vidu navedeno, Sud je nadležan da razmatra događaje od 3. marta 2004. godine nadalje, tj. od datuma kada je Srbija ratifikovala Konvenciju i Protokol br. 1. Sud, međutim, može imati u vidu činjenice nastale pre ratifikacije u meri u kojoj se može smatrati da su one stvorile situaciju koja se proteže posle tog datuma ili ako mogu biti značajne za razumevanje činjenica nastalih posle tog datuma (videti Broniowski protiv Poljske (odluka) [VV], broj 31443/96, st. 74-77, ECHR 2002-X).

69. Vladino izjašnjavanje o nedopuštenosti na osnovu nepostojanja nadležnosti ratione temporis mora se prema tome odbaciti.

3. Iscrpenost domaćih pravnih sredstava

70. Vlada je najzad iznela da podnosilac predstavke nije iscrpeo domaća pravna sredstva. Ona je posebno tvrdila da podnosilac predstavke nije na odgovarajući način iskoristio mogućnost da traži administrativno izvršenje spornog rešenja, niti da u slučaju potrebe pokrene upravni spor pred Upravnim sudom. U vezi sa ovim drugim pravnim putem, Vlada se oslonila na odluku Upravnog suda od 25. avgusta 2010. godine (videti stav 50. u gornjem tekstu) i mišljenje Suda u predmetima Juhas Đurić protiv Srbije, broj 48155/06, 7. jun 2011. godine, Jovičić protiv Srbije (odluka), broj 42716/11, 12. februar 2013. godine, i Mihailović protiv Srbije (odluka), broj 39275/12, 12. februar 2013. godine.

71. Pravilo iscrpenosti domaćih pravnih sredstava iz člana 35. stav 1. Konvencije zahteva da podnosioci predstavke prvo upotrebe pravna sredstva predviđena domaćim pravnim sistemom, čime se države oslobađaju obaveze da pred Sudom odgovaraju za svoje postupke pre nego što su imale priliku da stvari isprave u domaćem pravnom sistemu. Jedina pravna sredstva koja podnosilac predstavke mora da upotrebi su ona koja se odnose na navodne povrede i koja su istovremeno dostupna i dovoljna. Teret dokazivanja je na Vladi koja tvrdi da pravna sredstva nisu iscrpena da uveri Sud da je delotvorno pravno sredstvo bilo dostupno u teoriji i praksi u relevantnom trenutku; drugim rečima, da je pravno sredstvo bilo dostupno, da je moglo pružiti zadovoljenje u odnosu na pritužbe podnosioca predstavke, i da je pružalo razumne izglede za uspeh (videti, među mnogim drugim autoritetima, Akdivar i drugi protiv Turske, 16. septembar 1996. godine, stav 68, Izveštaji o presudama i odlukama 1996-IV, i Lukenda protiv Slovenije, broj 23032/02, stav 44, 6. oktobar 2005. godine).

72. Po mišljenju Suda, pitanje koji domaći organ ima nadležnost u vezi sa izvršenjem odluka Fonda o penzijama kojima se utvrđuje njegova novčana obaveza prema pojedincima i pitanje da li je podnosilac predstavke iscrpeo sva raspoloživa i delotvorna pravna sredstva, neizbežno se prepliću sa suštinom njegovih pritužbi prema članu 6. Konvencije i članu 1. Protokola broj 1. Stoga, da bi se izbeglo preuranjeno donošenje odluke o ovom drugom pitanju, oba ova pitanja bi trebalo razmatrati zajedno. Prema tome, Sud združuje pitanje neiscrpenosti domaćih pravnih sredstava sa osnovanošću i zadržava ga za kasnije razmatranje.

4. Zaključak

73. Sud dalje konstatuje da pritužbe podnosioca predstavke prema odredbama na koje se oslonio nisu očigledno neosnovane u okviru značenja člana 35. stav 3. Konvencije. One nisu ni nedopuštene ni po jednom drugom osnovu pa se, prema tome, moraju proglasiti dopuštenim.

A. Osnovanost

1. Navodna povreda člana 1. Protokola broj 1

(a) Podnesci stranaka

74. Podnosilac predstavke je ponovo potvrdio svoju pritužbu. Iako je tvrdio da je odluka Vrhovnog suda da se njegov tužbeni zahtev odbije bila politički motivisana i zakonski nepravilna, on je ostao pri tome da je, u svakom slučaju, čak i Vrhovni sud priznao da je imao pravo na prvobitni dug zajedno sa zakonskom kamatom da je tražio izvršenje pravosnažnog rešenja iz 1994. godine donetog u njegovu korist u datom trenutku. U međuvremenu je on zaista tražio izvršenje te odluke, ali uzalud. Tužena država do danas nije preduzela nikakve korake da izvrši odluku iz 1994. godine.

75. Vlada je navela da odluka Fonda "nije predstavljala instrument izvršenja koji bi bio podesan za izvršenje pred Opštinskim sudom jer nije sadržala precizan iznos". Dok postojanje potraživanja prema Fondu na osnovu njegove odluke iz 1994. godine nije osporavano, Vlada je: (a) ostala pri stavu da je na osnovu načela novčanog nominalizma, potraživanje podnosioca predstavke jedino odgovarala prvobitnom iznosu utvrđenom tom odlukom, pa stoga ne bi trebalo da uključuje sadašnju vrednost kako je sugerisano izveštajem veštaka koji je podnosilac predstavke dostavio; i (b) podsetila da podnosilac predstavke još nije primio dopunsku penziju zato što je propustio da upotrebi odgovarajuća sredstva iz upravnog postupka.

(b) Ocena Suda

76. Sud podseća da "potraživanje" može predstavljati "imovinu" u okviru značenja člana 1. Protokola broj 1 ako je dovoljno utvrđeno da bi bilo izvršno - na primer, na osnovu sudske presude, arbitražne odluke ili upravne odluke (videti Burdov protiv Rusije, broj 59498/00, stav 28, ECHR 2002-III; Stran Greek Refineries i Stratis Andreadis protiv Grčke, 9. decembar 1994. godine, stav 59, serija A broj 301-B; i Moskal protiv Poljske, broj 10373/05, stav 45, 15. septembar 2009. godine).

77. Kao što je Sud utvrdio u brojnim ranijim predmetima, nemogućnost stranke koja je uspela u sporu da se presuda ili pravosnažna upravna odluka doneta u njenu korist u potpunosti izvrši, ako takva situacija traje relativno dugo, može predstavljati mešanje u njeno pravo na mirno uživanje imovine, u smislu prve rečenice prvog stava člana 1. Protokola broj 1 (videti, među mnogim autoritetima, Pridatchenko i drugi protiv Rusije, br. 2191/03, 3104/03, 16094/03 i 24486/03, stav 50, 21. jun 2007; Burdov protiv Rusije, citiran u gornjem tekstu, stav 40.; Ramadhi i drugi protiv Albanije, broj 38222/02, st. 76-77, 13. novembar 2007. godine; i Viasu protiv Rumunije, broj 75951/01, stav 60, 9. decembar 2008. godine). Svako takvo mešanje državnog organa treba da bude zakonito (videti Bivši kralj Grčke i drugi protiv Grčke [VV], broj 25701/94, st. 79. i 82, ECHR 2000-XII), treba da teži legitimnom cilju "u javnom interesu" i mora takođe biti u razumnoj meri srazmerno cilju koji se želi postići. U vezi sa zakonitošću, države imaju pozitivnu obavezu da osiguraju da se postupci predviđeni zakonima koji regulišu izvršenje pravosnažnih presuda poštuju (videti Fuklev protiv Ukrajine, broj 71186/01, stav 91, 7. jun 2005. godine).

78. Takođe, načelo "dobrog upravljanja" zahteva da, kada je u pitanju opšti interes, državni organi moraju postupiti na vreme, na odgovarajući način sa najvećom doslednošću (videti Beyeler protiv Italije [VV], broj 33202/96, stav 10, ECHR 2000-I, i Megadat.com S.r.l. protiv Moldavije, broj 21151/04, stav 72, 8. april 2008. godine).

79. Ako se vratimo na predmetni slučaj, Sud zapaža da je podnosilac predstavke stekao pravo da primi dopunsku penziju na osnovu upravnog rešenja od 16. maja 1994. godine, koja je postala pravosnažna 22. jula 1994. godine (videti st. 9-10. u gornjem tekstu). Posle propusta Fonda da svoj dug isplati na vreme, podnosilac predstavke je pokušao da dobije isplatu preostale dopunske penzije u parničnom i izvršnom postupku (videti st. 11-27 u gornjem tekstu), bez uspeha.

80. Sud dalje primećuje da je rešenje iz 1994. godine, kada je ponovo dostavljeno sa klauzulom izvršnosti, ocenjeno je kao osnov za sudsko izvršenje;videti st. 37, 40. i 41. u gornjem tekstu). Sa druge strane, prema domaćem pravu, izvršna isprava ne mora se izjednačavati sa odlukom koja podleže izvršenju, ako nedostaju neki presudni elementi (videti stav 42. u gornjem tekstu). S obzirom na gore navedeno, kao i na podneske Vlade (videti stav 75. u gornjem tekstu), Sud mora prvo utvrditi da li su novčane obaveze Fonda utvrđene relevantnim delom rešenja iz 1994. godine dovele do duga u korist podnosioca predstavke koji je dovoljno utvrđen da bi bio izvršan (videti Unistar Ventures GmbH protiv Moldavije, broj 19245/03, stav 88, 9. decembar 2008. godine), i, drugo, identifikovati odgovarajući mehanizam izvršenja u vezi sa odlukom iz 1994. godine.

81. Sud prvo primećuje da je podnosilac predstavke stekao pravo na penziju rešenjem iz 1990. godine, dok su u pogledu ishoda postupka u vezi sa zaradom koju mu duguju, rešenjem iz 1994. godine samo izmenjene penzija i "penzijski osnov", tako što su određeni njihovi tačni iznosi, i određena je dopunska penzija retroaktivnim usklađivanjem (videti st. 7. i 9, i napraviti razliku sa stavom 15. u gornjem tekstu).

82. Štaviše, Sud primećuje da obaveza podložna izvršenju ne mora da bude tačno utvrđena, pošto su sudovi koji se bave pitanjima izvršenja obavezni da sprovedu izvršenje kada se u obrazloženju odluke nalazi dovoljno pojedinosti da se utvrdi ukupna obaveza dužnika (videti stav 52. u gornjem tekstu). Obračun parametara datih rešenjem iz 1994. godine izgleda da je pružio dovoljnu osnovu veštaku koga je podnosilac predstavke angažovao u izvršnom postupku da obračuna preostali dug (videti stav 21. u gornjem tekstu). Rešenje iz 1994. godine zasnovano je na konkretnim kriterijumima/parametrima za dalje obračune dopunske penzije, u pogledu kojih Fond nije imao diskreciona ovlašćenja (videti, uz odgovarajuće izmene, Bulgakova protiv Rusije, broj 69524/01, st. 29. i 31, 18. januar 2007. godine, i napraviti razliku sa Kiryanov protiv Rusije (odluka), broj 42212/02, 9. decembar 2004. godine). To znači da se preostali dug mogao lako utvrditi.

83. Sud nalazi da se može smatrati da je podnosilac predstavke imao materijalni interes, dovoljno utvrđen i dospeo za naplatu, koji se izjednačava sa "imovinom". Sama činjenica da imovinsko pravo utvrđeno upravnom odlukom podleže ukidanju u određenim prilikama ne sprečava ga da se smatra "imovinom" u smislu člana 1. Protokola broj 1, bar dok ne bude ukinuto (videti Beyeler, citiran u gornjem tekstu, stav 105.; Moskal protiv Poljske, citiran u gornjem tekstu, stav 40.; i Jasiūnienė protiv Litvanije, broj 41510/98, 6. mart 2003. godine). Garancije te odredbe se, prema tome, primenjuju na konkretan slučaj.

84. U vezi sa odgovarajućim putem za izvršenje novčane obaveze Fonda prema podnosiocu predstavke, Sud prvo podseća da kada se pravosnažna odluka donese u korist pojedinca protiv Države, on čak, u načelu ne bi trebalo da ima obavezu da pokrene postupak izvršenja (videti, uz odgovarajuće izmene, Metaxas protiv Grčke, broj 8415/02, stav 19, 27. maj 2004. godine, i Manushaqe Puto i drugi protiv Albanije, br. 604/07 tim redom, stav 71, 31. jul 2012. godine). Podrazumeva se da su javna ovlašćenja preneta na Fond, a njihovo vršenje kontroliše država (videti stav 29. u gornjem tekstu). Sud ne može da prihvati navode o propustu podnosioca predstavke da traži "administrativno izvršenje" pred upravnim organima. Važeći upravni i izvršni zakoni, kao i tumačenje prava od strane Vrhovnog suda i Upravnog suda, odredili su parnične sudove kao nadležne organe za izvršenje upravne odluke kojom se utvrđuje novčana obaveza (videti st. 37, 38, 40, 48. i 50.). To je bio slučaj sa rešenjem Fonda u konkretnom predmetu.

85. Propustom da u potpunosti izvrše rešenje iz 1994. godine do danas, skoro devetnaest godina posle njegovog donošenja (od čega više od deset godina spada u nadležnost Suda ratione temporis), domaći organi su sprečili podnosioca predstavke, koji je uradio sve što je bilo u njegovoj moći da postigne izvršenje te odluke, da dobije dopunsku penziju koju je opravdano očekivao. Očigledno je postojala pravna nesigurnost oko toga da li upravni ili sudski organi imaju nadležnost ratione materiae u predmetima kao što je predmet podnosioca predstavke (videti stav 46. u gornjem tekstu). Razlog za neizvršenje rešenja iz 1994. godine donekle je u činjenici da Fond nije odredio tačan iznos koji bi dopunskom penzijom trebalo isplatiti podnosiocu predstavke. Dug utvrđen rešenjem iz 1994. godine bio je obaveza Fonda, nadležnog za obračun i isplatu penzija, koji je propustio da dug isplati i izrazito tvrdio da nema odgovarajući softver da obračuna dugovani iznos s obzirom na hiperinflaciju. Osim toga, nadležan izvršni sud imao je ovlašćenje da pribavlja izveštaje veštaka u složenim predmetima i dovoljno parametara za obračun da odredi iznos za isplatu. Nadležni sud, međutim, nije ni pokušao da dođe do konačnog obračuna, a nije ni uzeo u obzir izveštaj veštaka koji je dostavio podnosilac predstavke. Način na koji je domaći sud vodio ovaj dugotrajni izvršni postupak (videti st. 11-17. u gornjem tekstu) i razlozi zbog kojih je smatrao da je nenadležan, te podnosioca uputio na "upravne organe", čine se proizvoljnim. Oni nisu bili u skladu sa postupkom predviđenim relevantnim zakonodavstvom za izvršenje pravosnažnih upravnih odluka kojima se utvrđuju obaveze novčane prirode (videti st. 37-40, 44, 48, 50. i 53. u gornjem tekstu).

86. Mešanje u pravo podnosioca predstavke na mirno uživanje imovine bilo je, prema tome, nezakonito (videti Fuklev protiv Ukrajine, citiran u gornjem tekstu). Stoga nije potrebno da se utvrdi da li je postignuta pravična ravnoteža između zahteva opšteg interesa zajednice i zahteva zaštite pojedinačnih prava (videti Iatridis protiv Grčke [VV], broj 31107/96, st. 58. i 62, ECHR 1999-II; Ambruosi protiv Italije, broj 31227/96, st. 28-34, 19. oktobar 2000. godine; i Ilić protiv Srbije, broj 30132/04, stav 75, 9. oktobar 2007. godine).

87. Prema tome, Sud smatra da bi primedbu Vlade o neiscrpenosti domaćih pravnih sredstava (videti stav 72. u gornjem tekstu) trebalo odbiti, i nalazi da je došlo do povrede člana 1. Protokola broj 1 uz Konvenciju.

2. Navodne povrede čl. 6. i 13. Konvencije

88. Pošto su pitanja na koja se žali prema ovim članovima suštinski ista kao pitanja već razmatrana prema članu 1. Protokola broj 1 uz Konvenciju, Sud smatra da nije neophodno da te pritužbe razmatra posebno (videti, uz odgovarajuće izmene, Davidescu protiv Rumunije, broj 2252/02, stav 57, 16. novembar 2006. godine, i Unistar Ventures GmbH protiv Moldavije, citiran u gornjem tekstu, stav 99.).

II. PRIMENA ČLANA 41. KONVENCIJE

89. Član 41. Konvencije propisuje:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Naknada štete

90. Podnosilac predstavke je tražio RSD 11.516.828,14 (približno 115.000 evra) na ime pretrpljene materijalne štete zbog propusta domaćih organa da u potpunosti izvrše pravosnažnu odluku donetu u njegovu korist. Za ovaj iznos je tvrdio da odgovara dugu Fonda, prema nalazu kvalifikovanog veštaka, čiji je izveštaj priložen uz njegov zahtev.

91. Vlada je osporila zahtev za naknadu materijalne štete kao preteran i sugerisala da ga ponovo procene kvalifikovani veštaci.

92. Sud podseća da presuda kojom utvrdi povredu nalaže državi zakonsku obavezu da se ta povreda okonča i da se isprave njene posledice tako da se situacija koja je postojala pre povrede u što većoj meri ponovo uspostavi. (videti Iatridis protiv Grčke (pravično zadovoljenje) [VV], broj 31107/96, stav 32, ECHR 2000-XI, i Metaxas protiv Grčke, citiran u gornjem tekstu, stav 35.).

93. U vezi sa predmetnim slučajem, Sud je utvrdio povredu člana 1. Protokola broj 1 zbog propusta Tužene države da postupi po rešenju Fonda od 16. maja 1994. godine do danas, i takođe smatrao da nije neophodno da se donese odluka o osnovanosti pritužbi podnosioca predstavke prema čl. 6. i 13. Konvencije (videti st. 97-98 u gornjem tekstu). U vezi sa traženom naknadom materijalne štete, Sud smatra da bi, u okolnostima ovog predmeta, potpuno izvršenje odluke Fonda dovelo podnosioca predstavke, u onoj meri u kojoj je to moguće, u situaciju jednaku onoj u kojoj bi se našao da nije povređen član 1. Protokola broj 1 uz Konvenciju (videti Niţescu protiv Rumunije, broj 26004/03, stav 48, 24. mart 2009. godine).

94. S tim u vezi, Sud smatra da Vlada treba da obezbedi, odgovarajućim sredstvima, potpuno izvršenje pravosnažnog rešenja Fonda od 16. maja 1994. godine, zajedno sa isplatom zaostale zakonske kamate (videti, uz odgovarajuće izmene, Mužević protiv Hrvatske, broj 39299/02, stav 91, 16. novembar 2006. godine, i preduzeće EVT protiv Srbije, broj 3102/05, stav 60, 21. jun 2007. godine). Posebno je važna činjenica da podnosilac predstavke čeka na isplatu dopunske penzije koja mu je odobrena pre više od devetnaest godina.

95. S obzirom da podnosilac predstavke nije podneo zahtev za naknadu nematerijalne štete, Sud smatra da nema razloga da mu se po ovom osnovu dosudi bilo kakav iznos.

B. Troškovi

96. Podnosilac predstavke je dalje tražio RSD 212.515,42 na ime troškova nastalih do 2003. godine u vezi sa parničnim postupkom za naknadu štete, zajedno sa zakonskom kamatom (videti stav 14. u gornjem tekstu).

97. Vlada je iznela da je ovaj zahtev zakasneo, da nije podnet u skladu sa Pravilom 60 Poslovnika Suda i da, u svakom slučaju, podnosilac predstavke nema pravo na te troškove s obzirom na presudu Vrhovnog suda od 19. juna 2003. godine (videti stav 24. u gornjem tekstu).

98. Prema praksi Suda, podnosilac predstavke ima pravo na naknadu troškova samo u onoj meri u kojoj je utvrđeno da su zaista i neophodno nastali i da su opravdani u iznosu. U tom smislu, Pravilo 60. st. 2. i 3. Poslovnika Suda predviđa da podnosioci predstavke moraju priložiti uz zahteve za pravično zadovoljenje "sva relevantna potkrepljujuća dokumenta", a ako to ne učine, Sud "može te zahteve odbiti u celini ili delimično". Iako, prema sudskoj praksi, podnosilac predstavke čak nije ni trebalo da bude u obavezi da pokrene poseban izvršni postupak (videti Metaxas protiv Grčke, citiran u gornjem tekstu, stav 19, i Manushaqe Puto i drugi, citiran u gornjem tekstu, stav 71.), Sud primećuje da je on pokrenuo poseban parnični i izvršni postupak tražeći isplatu dopunske penzije i da je zapravo učinio sve što je u njegovoj moći da spreči povredu. U vezi sa zahtevom podnosioca predstavke, koji on smatra blagovremenim i koji je ograničen na troškove nastale u vezi sa parničnim postupkom za naknadu štete, Sud smatra da se, iako je Vrhovni sud utvrdio da je to neodgovarajući način, odluka podnosioca predstavke da pokrene sudski postupak ne čini neopravdanim izborom imajući u vidu Pravno shvatanje Vrhovnog suda iz 2005. godine (videti stav 49. u gornjem tekstu). Njegovi napori su svakako imali za posledicu troškove. S obzirom, međutim, da podnosilac predstavke nije obrazložio razliku između troškova dosuđenih od strane domaćih sudova i njegovog sadašnjeg zahteva, Sud je odlučio da podnosiocu predstavke dosudi 1.000 evra na ime domaćih troškova.

V. Zatezna kamata

99. Najzad, Sud smatra da je primereno da zatezna kamata bude zasnovana na najnižoj kamatnoj stopi Evropske centralne banke uz dodatak od tri procentna poena.

IZ TIH RAZLOGA, SUD JEDNOGLASNO

1. Združuje sa osnovanošću prethodni prigovor Vlade o neiscrpenosti domaćih pravnih sredstava i odbija ga;

2. Proglašava predstavku dopuštenom;

3. Utvrđuje da je došlo do povrede člana 1. Protokola broj 1;

4. Utvrđuje da nema potrebe da pritužbu razmatra prema čl. 6. i 13. Konvencije;

5. Utvrđuje

(a) da će Tužena država obezbediti odgovarajućim sredstvima, u roku od tri meseca od datuma kada presuda postane pravosnažna u skladu sa članom 44. stav 2. Konvencije, potpuno izvršenje pravosnažnog rešenja Fonda od 16. maja 1994. godine, zajedno sa isplatom zaostale zakonske kamate;

(b) da će Tužena država isplatiti podnosiocu predstavke, u istom roku od tri meseca, 1.000 evra (jedna hiljada evra) za troškove domaćeg postupka, a ovaj iznos će se pretvoriti u nacionalnu valutu Tužene države po kursu važećem na dan isplate, zajedno sa svim porezima koji se mogu naplatiti;

(v) da po isteku gore navedena tri meseca do isplate, treba platiti običnu kamatu na gore navedene iznose po stopi koja je jednaka najnižoj kamatnoj stopi Evropske centralne banke u zakonskom periodu uz dodatak od tri procentna poena.

Sastavljeno na engleskom jeziku i dostavljeno u pisanoj formi na dan 10. decembra 2013. godine, u skladu sa pravilom 77 st. 2. i 3. Poslovnika Suda.

Stanley Naismith
Sekretar	Guido Raimondi
Predsednik