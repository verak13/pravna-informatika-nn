TREĆE ODELjENjE

PREDMET HABIMI I DRUGI PROTIV SRBIJE
(predstavka broj 19072/08)

PRESUDA

STRAZBUR
3. jun 2014. godine

Ova presuda će postati pravosnažna u okolnostima utvrđenim članom 44. stav 2. Konvencije. Ona može biti predmet redaktorskih izmena.

 

U predmetu Habimi i drugi protiv Srbije, Evropski sud za ljudska prava (Treće odeljenje), na zasedanju Veća u sastavu:

Josep Casadevall, predsednik,

Alvina Gyulumyan,

Dragoljub Popović,

Luis López Guerra,

Johannes Silvis,

Valeriu Griţco,

Iulia Antoanella Motoc, sudije,

i Santiago Quesada, sekretar Odeljenja,

Posle većanja na zatvorenoj sednici 13. maja 2014. godine, Donosi sledeću presudu, koja je doneta tog dana:

POSTUPAK

1. Predmet je formiran na osnovu predstavke (broj 19072/08) protiv Srbije koja je Sudu podneta prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija"). Predstavku je 2. aprila 2008. godine podnelo ukupno 37 podnosilaca predstavke (u daljem tekstu: "podnosioci predstavke"), od kojih su njih 36 srpski državljani, a jedan, gospodin Qerim Binaj, državljanin Kosova.1 Detaljni lični podaci podnosilaca predstavke navedeni su u Aneksu ove presude.

2. Podnosioce predstavke je prvobitno zastupao gospodin D. Vidosavljević, advokat iz Leskovca. Počev od 23. marta 2012. godine, gospodin B. Petrović, takođe advokat iz Leskovca, privremeno je preuzeo vođenje advokatske kancelarije gospodina Vidosavljevića. Vladu Srbije (u daljem tekstu: "Vlada") prvobitno je zastupao njen bivši zastupnik, gospodin S. Carić, a kasnije njen sadašnji zastupnik, gospođa V. Rodić.

3. Podnosioci predstavke su tvrdili da su zlostavljani za vreme posebne policijske operacije od 24. novembra 2006. godine i, uz to, da uopšte nije bilo delotvorne zvanične istrage tog događaja.

4. Predstavka je 30. avgusta 2010. godine prosleđena Vladi. Sud je 1. februara 2014. godine izmenio sastav odeljenja (pravilo 25. stav 1). Stoga je ovaj predmet dodeljen Trećem odeljenju u novom sastavu (pravilo, 52 stav 1).

________

1 Svako pominjanje Kosova u ovom tekstu, bilo da je reč o teritoriji, ustanovama ili stanovništvu, tumači se u potpunosti u skladu sa Rezolucijom 1244 Saveta bezbednosti Ujedinjenih nacija i bez uticaja na status Kosova.

ČINjENICE

I. OKOLNOSTI PREDMETA

5. Okolnosti predmeta, kako su ih strane iznele, mogu se sumirati na sledeći način.

A. Opšti kontekst

6. U novembru 2006. godine došlo je do protesta u jednom broju zatvora širom zemlje zbog zahteva Skupštini Srbije da usvoji posebne zakone o amnestiji.

7. Prema raznim zvaničnim izveštajima, 22. novembra 2006. godine izbili su nasilni sukobi između dve glavne grupe zatvorenika u Kazneno-popravnom zavodu u Nišu. Izgleda da se radikalna grupa zatvorenika sukobila sa umerenim vođama oko toga kako da se protesti nastave.

8. Većinska grupa zatvorenika je 23. novembra 2006. godine zatražila da svo zatvorsko osoblje, uključujući i stražare, napusti spavaonice. Oni su takođe više puta zapretili zatvorskom osoblju otmicama ako ne postupe u skladu s ovim zahtevom. Zatvorsko osoblje je zbog toga napustilo tri zgrade u pitanju, a zatvorenici su posle toga, u otprilike 16,45 časova, nameštajem napravili barikade na ulazima. Tako je skoro 600 zatvorenika ostalo bez ikakvog službenog nadzora. Bezbednosna situacija u Kazneno-popravnom zavodu u Nišu je posle toga nastavila da se pogoršava. Zavodske vlasti su procenile da postoji veoma stvarna pretnja za život i zdravlje zatvorenika koji su odbili da učestvuju u pobuni.

9. Upravnik Kazneno-popravnog zavoda u Nišu istog dana je formirao krizni štab koji je odlučio da je neophodna veća intervencija. Ministarstvo unutrašnjih poslova izradilo je detaljan akcioni plan s tim u vezi. Plan je, između ostalog, uključivao procenu otpora koji se može očekivati na strani zatvorenika, snaga neophodnih da se ovaj otpor savlada i potrebe da se obezbedi prisustvo lekarskih ekipa tokom i posle intervencije.

10. Oko 7,20 časova 24. novembra 2006. godine više od 330 specijalnih policajaca, pripadnika žandarmerije, koji su imali šlemove sa vizirom, a kojima su pomagali zatvorski stražari i drugo osoblje službe bezbednosti, ušlo je u Kazneno-popravni zavod u Nišu. Protesti su stavljeni pod kontrolu do 8,45 časova ujutro.

11. Prema informacijama koje je Ministarstvo pravde kasnije dostavilo, povređeno je ukupno 79 zatvorenika kojima je pružena lekarska pomoć. U istom dokumentu navedeno je da su pretrpljene povrede, osim u jednom slučaju, lake i da su nanesene tupim predmetom.

12. Policija je iznela da je za vreme intervencije jedan broj zatvorenika pružao aktivan otpor. Mnogi su takođe imali određene prethodne povrede zbog nasilnog sukoba do kog je očigledno došlo između samih zatvorenika pre intervencije. Policija je najzad primetila da su neki zatvorenici bili povređeni u opštoj pometnji koja je nastala tokom intervencije, između ostalog i tako što su ih drugi zatvorenici pregazili i/ili gurali o nameštaj koji je iznet u hodnike.

B. Situacija podnosilaca predstavke

13. Podnosioci predstavke su tvrdili da su ih tokom intervencije i/ili ubrzo posle toga policajci i/ili zatvorski stražari fizički zlostavljali. U vezi sa samom intervencijom, podnosioci predstavke su tvrdili da su ih tukli palicama za bejzbol i gumenim palicama, terali da trče između dva reda policajaca i/ili zatvorskih stražara koji su ih udarali nogama dok su prolazili i na kraju da leže na hladnom betonskom podu satima sa licima na rukama. Zbog toga su podnosioci predstavke navodno pretrpeli razne povrede, kao što su lomovi kostiju, modrice i rane po celom telu, unutrašnje krvarenje i potresi mozga.

V. Prvobitni postupak posle intervencije

14. Istražni sudija Opštinskog suda u Nišu i opštinski javni tužilac iz Niša su 24. novembra 2006. godine, oko 9:30 ujutro, učestvovali u uviđaju na licu mesta, kada je u prostorijama Kazneno-popravnog zavoda nađen veliki broj improvizovanog oružja (tj. noževa, sečiva i metalnih cevi).

15. Pošto je pregledao izveštaje policajaca koji su tokom intervencije koristili prinudu, komandir žandarmerijske jedinice koja je u njoj učestvovala doneo je 28. novembra 2006. godine odluku da je upotreba sile bila zakonita i srazmerna.

16. Ministarstvo unutrašnjih poslova je 12. januara 2007. godine prosledilo zapisnik sa uviđaja Opštinskom javnom tužilaštvu u Nišu ("OJT Niš"). Uz ovaj zapisnik priloženo je nekoliko policijskih izveštaja, fotografije, kao i izjava u kojoj su navedeni predmeti koji su nađeni u zatvoru posle intervencije policije.

17. OJT Niš je 8. marta 2007. godine od policije zatražilo informacije o identitu povređenih lica i razlozima za primenu mera prinude.

18. U periodu od 29. marta do 11. maja 2007. godine podnosioci predstavke su podneli krivične prijave protiv neimenovanih policajaca i jednog broja zatvorskih stražara. Najveći broj stražara je kasnije identifikovan na osnovu imena i/ili nadimka. Podnosioci predstavke su tražili da OJT Niš hitno: (i) utvrdi potpun identitet svih policajaca koji su učestvovali u njihovom zlostavljanju; (ii) pribavi relevantne lekarske izveštaje koji dokumentuju njihove povrede; (iii) sasluša jedan broj ostalih zatvorenika koji su bili svedoci njihovog zlostavljanja; i (iv) konačno, podnese krivične prijave protiv odgovornih.

19. OJT Niš je 4. aprila 2007. godine naložilo policiji da dostavi izveštaje pripremljene u skladu sa članom 86. Zakona o policiji (videti stav 53. u daljem tekstu).

20. Policija je 25. aprila 2007. godine dostavila OJT Niš spisak zatvorenika koji su povređeni 24. novembra 2006. godine i kasnije lečeni u bolnici u Nišu. Među njima su bili sledeći podnosioci predstavke: Bajram Baždar, Nenad Đokić, Predrag Aleksić, Robert Franc i Srđan Lomigora. Za sve njih je potvrđeno da su zadobili razne vrste modrica i/ili ogrebotina. Istom prilikom policija je identifikovala 12 zatvorskih stražara koje podnosioci predstavke pominju u svojim krivičnim prijavama.

21. OJT Niš je 7. maja i 20. juna 2007. godine zatražilo od policije da ispita zatvorske stražare o kojima je reč.

22. Policija je 4. avgusta 2007. godine podnela izveštaj, delom zasnovan na izjavama koje je očigledno dao jedan broj zatvorenika, u smislu da je između raznih grupa zatvorenika došlo do nekoliko žestokih sukoba 17, 18. i 23. novembra 2006. godine, koji su imali za posledicu ozbiljne povrede i krivično gonjenje. Ispitano je takođe 12 zatvorskih stražara i svi su porekli da su zlostavljali zatvorenike.

23. OJT Niš je 10. oktobra 2007. godine zatražilo od policije da sasluša podnosioce predstavke i očevice navedene u krivičnim prijavama.

24. Policija je 5, 8, 15. i 19. novembra 2007. godine obavila razgovor sa sledećih 25 podnosilaca predstavke u prostorijama Kazneno-popravnog zavoda u Nišu: Srđanom Lomigora, Sinišom Stankovićem, Vladimirom Ivljaninom, Milošem Jurišićem, Bratislavom Rajkovićem, Slađanom Matićem, Ivanom Šekularcem, Vladimirom Vasiljevićem, Qerim Binaj, Ivicom Jonovićem, Dejanom Stojanovićem, Branislavom Radulovićem, Zoranom Zdravkovićem, Vukašinom Kostićem, Goranom Ristićem, Ivanom Tanaskovićem, Bajramom Baždarom, Minušem Belilovićem, Zoranom Vasićem, Ognjenom Vujovićem, Aleksandrom Simonovićem, Ivanom Gajić, Zoranom Markovićem, Slavišom Strugarom i Danetom Glušica. Svi su, osim Aleksandra Simonovića, potvrdili da su zlostavljani kao što je opisano u stavu 13. u gornjem tekstu. Neki su takođe potvrdili da su bili svedoci zlostavljanja koje su pretrpeli ostali podnosioci predstavke i identifikovali zatvorske stražare. Gospodin Aleksandar Simonović je, sa svoje strane, odbio da policiji da izjavu, objasnivši da bi on svedočio samo pred sudom.

25. OJT Niš je 5. decembra 2007. godine donelo rešenje da se krivične prijave podnosilaca predstavke odbace. Pri tome je ono uzelo u obzir, između ostalog, izjave koje su dali zatvorski stražari, dostupna medicinska dokumenta, uviđaj, i zaključak komandira policije u smislu da je primenjena sila bila zakonita i srazmerna. U vezi sa povredama koje su podnosioci predstavke zadobili, OJT Niš je bilo mišljenja da su one bile prouzrokovane tučama između samih zatvorenika, padovima niz stepenice i udaranjem od nameštaj tokom operacije i/ili zbog otpora zatvorenika policiji koja je pokušavala da u Kazneno-popravnom zavodu u Nišu povrati red. Najzad, OJT Niš je konstatovalo da srazmernost celokupne intervencije najbolje dokazuje činjenica da je i pored velikog broja umešanih zatvorenika, od kojih su neki bili naoružani i opasni, i razmere intervencije samo mali broj zatvorenika bio povređen, zadobivši, zaista, uglavnom lake telesne povrede.

G. Postupak pred sudovima

26. Podnosioci predstavke su 11. decembra 2007. godine zatražili od istražnog sudije Opštinskog suda u Nišu da se utvrdi identitet svih policajaca i zatvorskih stražara u pitanju, radi pokretanja "supsidijarnog krivičnog gonjenja" protiv njih (videti st. 46. i 47. u daljem tekstu). Podnosioci predstavke su naveli da oni zatvorske stražare znaju samo po imenu ili nadimku, a da se identitet policajaca može utvrditi preko njihovog komandira.

27. I pored prethodnog negativnog mišljenja istražnog sudije, 17. aprila 2008. godine veće Opštinskog suda u Nišu je naložilo da se podnosioci predstavke saslušaju (videti stav 47. u daljem tekstu).

28. U prostorijama Kazneno-popravnog zavoda u Nišu istražni sudija Opštinskog suda u Nišu je 19. maja i 2. juna 2008. godine saslušao sledeće podnosioce predstavke: Zorana Markovića, Dejana Stojanovića, Nenada Đokića, Ivana Gajića, Bojana Vučkovića, Branislava Radulovića, Vladimira Vasiljevića, Minuša Belilovića, Ivana Šekularca, Zorana Antića, Nenada Jovanovića, Slavišu Strugara, Ivana Tanaskovića, Aleksandra Simonovića, Sinišu Stankovića, Sašu Stevanovića, Ivicu Jonovića, Vukašina Kostića, Bajrama Baždara, Zorana Vasića, Ognjena Vujovića i Qerim Binaja. Svi podnosioci predstavke, osim Minuša Belilovića, Zorana Antića, Nenada Jovanovića, Aleksandra Simonovića i Vukašina Kostića opisali su navodno zlostavljanje koje su počinili policajci i zatvorski stražari. Neki od njih su identifikovali zatvorske stražare u pitanju po imenu ili nadimku, ali nijedan nije mogao da navede detalje o identitetu policajaca pošto su im viziri pokrivali lica. Minuš Belilović je, međutim, izjavio da on ne želi da bilo ko bude osuđen zbog incidenta uprkos tome što ga je policija zlostavljala, pa je odlučio da povuče svoju prijavu. Zoran Antić i Nenad Jovanović izjavili su da oni nisu lica istog imena i prezimena koja se žale na brutalnost policije. Aleksandar Simonović je opisao kako su ga policija i zatvorski stražari navodno zlostavljali, ali je izjavio da "iz straha" ne želi da imenuje lica o kojima je reč. Vukašin Kostić je ispričao da mu je žao što je uopšte umešan u taj događaj i da bi želeo da povuče svoju krivičnu prijavu.

29. Iako uredno obavešten o ročištu održanom 2. juna 2008. godine, advokat podnosilaca predstavke mu nije prisustvovao. On je 3. juna 2008. godine obavestio istražnog sudiju da je morao da prisustvuje drugom ročištu, u drugom predmetu, koje je bilo zakazano ranije.

30. Istražni sudija je 3. juna 2008. godine pozvao advokata podnosilaca predstavke da sudu dostavi informacije gde se nalazi jedan broj podnosilaca predstavke koji su u međuvremenu pušteni na slobodu ili prebačeni u drugi zavod.

31. Advokat podnosilaca predstavke odgovorio je 16. juna 2008. godine navodeći da nije obavezan da postupi po ovom zahtevu. Umesto toga, trebalo je da istražni sudija uputi svoj zahtev Kazneno-popravnom zavodu u Nišu.

32. Zavod u Zabeli i Okružni zatvor Vranje obavestili su istražnog sudiju 30. juna i 2. jula 2008. godine da se četvorica podnosilaca predstavke, Miloš Jurišić, Vladimir Ivljanin, Robert Franc i Dane Glušica ne nalaze kod njih.

33. Istražni sudija je 4. jula 2008. godine u svojoj kancelariji saslušao još dva podnosioca predstavke, Srđana Lomigoru i Zorana Zdravkovića. Oni su prepričali navodno zlostavljanje od strane policije i/ili zatvorskih stražara, ali nisu mogli da identifikuju policajce zbog vizira. Zoran Zdravković je dalje izjavio da ne može da identifikuje zatvorske stražare u pitanju pošto je tek skoro došao u Kazneno-popravni zavod u Nišu.

34. Kazneno-popravni zavod u Nišu je istog dana obavestio istražnog sudiju da su neki od 12 podnosilaca predstavke koji tek treba da budu saslušani premešteni u druge zavode, navodeći u koje, a da su neki pušteni na slobodu, navodeći njihove kućne adrese. Kasnije se doznalo da je jedan od ovih podnosilaca predstavke, Ramadan Ljatifi, pobegao iz zatvora.

35. Postupajući po zahtevu Opštinskog suda u Nišu, 18. jula 2008. godine istražni sudija Opštinskog suda u Raškoj saslušao je još jednog podnosioca predstavke, Darka Savića, koji je opisao navodno zlostavljanje tokom policijske intervencije. On, međutim, nije mogao da identifikuje policajce zbog vizira.

36. Istražni sudija Opštinskog suda u Nišu je od 5. septembra do 5. decembra 2008. godine dobio zapisnike o saslušanju još sedam podnosilaca predstavke, konkretno Vladimira Ivljanina, Adnana Habimija, Miloša Jurišića, Zorana Matovića, Roberta Franca, Bratislava Rajkovića i Daneta Glušicu, koja su obavljena u opštinskim sudovima u Prokuplju, Leskovcu, Kraljevu, Sremskoj Mitrovici i Požarevcu. Svi podnosioci predstavke su ponovo potvrdili da su ih tokom intervencije policija i/ili zatvorski stražari tukli i svi su, osim Miloša Jurišića, po imenu identifikovali zatvorske stražare koji su učestvovali u navodnom zlostavljanju. Robert Franc je uz to dao fizički opis jednog od policajaca koji su ga navodno zlostavljali, pošto se lice tog policajca videlo. Vladimir Ivljanin je osim toga dao i detaljnu pisanu izjavu detaljno objasnivši kako je zlostavljan za vreme intervencije i kasnije. Da bi potkrepio ove tvrdnje naveo je imena zatvorskih čuvara u pitanju, ime policajca koji ga je navodno tukao, dao spisak 11 zatvorskih čuvara koji bi navodno mogli potvrditi da mu nije pružena lekarska pomoć, i imena nekoliko desetina zatvorenika i zatvorskih čuvara koji su bili svedoci njegovog navodnog zlostavljanja i/ili videli njegove povrede.

37. Podnosilac predstavke gospodin Ivica Jonović je 10. novembra 2008. godine povukao svoj zahtev podnet istražnom sudiji.

38. Istražni sudija je 22. decembra 2008. godine obavestio advokata podnosilaca predstavke da je postupio kako je veće naložilo i da je sada na podnosiocima predstavke da odluče da li će preuzeti krivično gonjenje u ovom predmetu u svojstvu supsidijarnih tužilaca u roku od osam dana (videti st. 46-49. u daljem tekstu).

39. Advokat podnosilaca predstavke se 31. decembra 2008. godine žalio istražnom sudiji da mu je suštinski uskraćena mogućnost da preuzme krivično gonjenje u predmetu u ime svojih klijenata. Konkretno, istražni sudija mu nije, prekršivši čl. 257. i 259. Zakonika o krivičnom postupku, dostavio spis predmeta koji bi mu omogućio da bude obavešten o dostupnim dokazima i identitetima počinilaca u pitanju (videti st. 48. i 49. u daljem tekstu). Takođe, rok od osam dana je jednostavno bio isuviše kratak.

40. Istražni sudija se 8. januara 2009. godine obratio advokatu podnosilaca predstavke. On je između ostalog naveo da je advokat do tada pokazao veoma malu zainteresovanost za predmet, da nikada nije tražio uvid u spis predmeta ni prisustvovao ročištima. Štaviše, neki podnosioci predstavke su sami naznačili da su izgubili svaki kontakt sa advokatom. Konačno, istražni sudija je podsetio da advokati koji postupaju u ime supsidijarnih tužilaca nemaju pravo da dobiju spis predmeta, ali da ga mogu pregledati u prostorijama samog suda.

D. Ostale relevantne činjenice

41. OJT Niš je 31. januara 2007. godine donelo odluku da nema osnova da se protiv nekog od zatvorenika koji su učestvovali u pobuni pokrene krivični postupak i objasnilo da oni nikada nisu ni imali nameru da koriste silu kako bi pobegli iz zatvora, što je neophodan uslov za postojanje krivičnog dela propisanog članom 338. Krivičnog zakonika (videti stav 44. u daljem tekstu).

42. Jedan broj podnosilaca predstavke, konkretno Adnan Habimi, Ljubomir Simić, Srđan Lomigora, Bojan Vučković, Bajram Baždar, Branislav Radulović, Darko Savić, Qerim Binaj i Nenad Đokić, je 21. januara 2009. godine zatražio od bolnice u Nišu, preko advokata, da im dostave kopije njihovih zdravstvenih kartona. Bolnica u Nišu je 23. januara 2009. godine, međutim, odbila da to učini pošto bi to bilo u suprotnosti s članom 37. Zakona o zdravstvenoj zaštiti (videti stav 55. u daljem tekstu).

43. Na osnovu kopija delom protivrečnih dokumenata koji su sadržali zdravstvene podatke, koje je Sud primio posle dostavljanja državi ove predstavke, Vlada je iznela da u periodu od 24. novembra do 30. novembra 2006. godine sledeći podnosioci predstavke nisu lečeni, a i da jesu, tokom pregleda nisu zabeležene nikakve fizičke povrede: Miloš Jurišić, Ramadan Ljatifi, Vladimir Vasiljević, Ivica Jonović, Nenad Jovanović, Vukašin Kostić, Ivan Tanasković, Minuš Belilović, Ivan Gajić, Slaviša Strugar, Zoran Matović i Zoran Antić. Preostali podnosioci predstavke, na osnovu dostupne dokumentacije, izgleda da su zadobili povrede koje u suštini odgovaraju onim opisanim u stavu 13. u gornjem tekstu. Tri podnosioca predstavke, Adnan Habimi, Bojan Vučković i Srđan Lomigora, dostavili su i fotografije svojih povreda.

II. RELEVANTNO DOMAĆE PRAVO

A. Krivični zakonik (objavljen u "Službenom glasniku Republike Srbije" - "Službeni glasnik RS", broj 85/05, izmene i dopune objavljene u "Službenom glasniku RS", br. 88/05, 107/05, 72/09, 111/09 i 121/12)

44. Relevantni članovi ovog Zakonika glase kako sledi:

Član 137.

"(1) Ko zlostavlja drugog ili prema njemu postupa na način kojim se vređa ljudsko dostojanstvo, kazniće se zatvorom do jedne godine.

(2) Ko ... drugome nanese veliki bol ili teške patnje s ciljem da od njega ili od trećeg lica dobije priznanje, iskaz ili drugo obaveštenje ili da se njemu ili trećem licu preti ili da se nezakonito kažnjava, kazniće se zatvorom od šest meseci do pet godina.

(3) Ako delo iz st. 1. i 2. ovog člana učini službeno lice u vršenju službe, kazniće se za delo iz stava 1. zatvorom od tri meseca do tri godine, a za delo iz stava 2. zatvorom od jedne do osam godina."

Član 338.

"1. Lica koja su na osnovu zakona lišena slobode, koja se skupe u nameri da se nasilno oslobode ili da zajednički napadnu lica čijem su nadzoru poverena ili da ih silom ili pretnjom da će neposredno upotrebiti silu prinude da učine ili propuste nešto što je protivno njihovoj dužnosti,
kazniće se zatvorom do tri godine.

(2) Učinilac dela iz stava 1. Ovog člana koji upotrebi silu ili pretnju, kazniće se zatvorom od šest meseci do pet godina."

B. Zakonik o krivičnom postupku (objavljen u "Službenom listu Savezne Republike Jugoslavije" - "Službeni list SRJ", broj 70/01, izmene i dopune objavljene u "Službenom listu SRJ", broj 68/02 i u "Službenom glasniku RS", br. 58/04, 85/05, 115/05, 49/07, 122/08, 20/09, 72/09 i 76/10)

45. Članovi 19, 20, 46. i 235, tumačeni zajedno, propisuju, između ostalog, da se krivični postupak može pokrenuti na zahtev ovlašćenog tužioca. U vezi sa krivičnim delima koja podležu krivičnom gonjenju po službenoj dužnosti, ovlašćeni tužilac je javni tužilac. On ima ovlašćenje da odluči da li da podigne optužnicu, ali je vezan načelom zakonitosti koje zahteva njegovo postupanje kad god postoji osnovana sumnja da je učinjeno neko krivično delo koje podleže krivičnom gonjenju po službenoj dužnosti. Nema razlike u tome da li je javni tužilac saznao za događaj iz krivične prijave žrtve ili nekog drugog lica, ili je zapravo samo čuo glasine u tom smislu.

46. Član 61. propisuje da ako javni tužilac odluči da nema osnova da preduzme gonjenje, on mora obavestiti oštećenog o toj odluci, koji onda ima pravo da preuzme krivično gonjenje u predmetu u sopstveno ime, u svojstvu "supsidijarnog tužioca", u roku od osam dana od obaveštenja o toj odluci.

47. Članovi 64. stav 1, 239. stav 1, i 242. zajedno propisuju da kada navodni počinilac krivičnog dela ostane nepoznat, supsidijarni tužilac ima pravo da istražnom sudiji podnese zahtev za preduzimanje pojedinih predistražnih radnji radi utvrđivanja njegovog identiteta pre nego što odluči da li da traži pokretanje istrage. Ako se istražni sudija ne složi s ovim zahtevom, onda je, prema članu 243. stav 7, na veću istog suda da donese odluku o tome.

48. Član 257. stav 2. propisuje da, pošto se istraga završi, istražni sudija dostavlja javnom tužiocu spis predmeta, a on onda ima 15 dana da odluči kako da se dalje postupa, tj. da li da se od istražnog sudije traže dodatne informacije, podigne optužnica pred sudom, ili povuče prijava u pitanju.

49. Član 259. stav 2. propisuje, između ostalog, da se odredbe člana 257. stav 2. takođe primenjuju, uz odgovarajuće izmene, i na supsidijarnog tužioca.

V. Zakon o izvršenju krivičnih sankcija (objavljen u "Službenom glasniku RS", broj 85/05, izmene i dopune objavljene u "Službenom glasniku RS", broj 72/09)

50. Član 128. propisuje da se mere prinude mogu primeniti prema osuđenim kada su neophodne da se spreči bekstvo, fizički napad na drugo lice ili nanošenje povrede drugom licu ili samopovređivanje. Mere prinude se isto tako mogu primeniti kada se smatraju neophodnim kako bi se sprečila materijalna šteta i/ili savladao aktivan ili pasivan otpor osuđenika.

51. Član 129. navodi razne vrste mera prinude koje se mogu upotrebiti u odnosu na osuđenike (tj. fizičku silu, vezivanje, izdvajanje, upotrebu gumene palice, šmrkova sa vodom, hemijskih sredstava i vatrenog oružja), ali njihova primena mora biti strogo srazmerna.

52. Član 130. propisuje, između ostalog, da odmah nakon primene mere prinude, osim ako je upotrebljeno samo vezivanje, osuđenik mora biti lekarski pregledan. Lekarski pregled istog osuđenika ponavlja se takođe u razmaku od 12 do 24 sata posle toga. Pisani izveštaj o događaju službe obezbeđenja, kao i lekarski izveštaj, odmah se dostavljaju upravniku zatvora. Lekarski izveštaj sadrži opis samog osuđenika o događajima u pitanju, lekarsku ocenu zadobijenih povreda, ako one postoje, i lekarsko mišljenje o odnosu između primenjenih mera prinude i zadobijenih povreda. Upravnik zatvora obaveštava Ministarstvo pravde o upotrebljenim merama prinude i dostavlja mu pisani izveštaj s tim u vezi u roku od 24 sata.

G. Zakon o policiji (objavljen u "Službenom glasniku RS", broj 101/05)

53. Član 86. propisuje da, svakom prilikom kada se primeni sila, policajac u pitanju podnosi pisani izveštaj svom nadređenom u roku od 24 sata. Nadređeni policijski službenik onda utvrđuje da li je upotreba sile bila opravdana i zakonita.

54. Članovi 84, 85. i 88-109. propisuju razne vrste mera prinude, detaljne uslove pod kojima se one mogu primeniti, naglašavajući važnost srazmernosti u ovom kontekstu.

D. Zakon o zdravstvenoj zaštiti (objavljen u "Službenom glasniku RS", broj 107/05)

55. Član 37. propisuje, između ostalog, da se lični podaci pacijenta, kao i informacije sadržane u njegovoj zdravstvenoj dokumentaciji, smatraju službenom tajnom, koju, kao takvu, mora poštovati svo medicinsko osoblje. Medicinsko osoblje se, međutim, može osloboditi ove obaveze na osnovu sudske odluke ili saglasnosti samog pacijenta (u pisanoj formi ili na drugi način, pod uslovom da je jasna i nedvosmislena). Najzad, informacije sadržane u zdravstvenoj dokumentaciji nekog lica mogu se dostavljati i određenim drugim državnim organima ako je i kada je to predviđeno drugim važećim zakonodavstvom.

III. RELEVANTNI IZVEŠTAJI O LjUDSKIM PRAVIMA

A. Ljudska prava u Srbiji - Opsežan izveštaj za 2006. godinu, Beogradski centar za ljudska prava, objavljen 2007. godine, str. 218

56. Relevantan deo ovog Izveštaja glasi kako sledi:

"Početkom oktobra, oko 1.000 zatvorenika u...Sremskoj Mitrovici, Nišu i Požarevcu stupilo je počelo protest tražeći ... donošenje zakona o amnestiji...Nova pobuna...zbog istog razloga izbila je ... u novembru. Oko 2.000 osuđenika u Sremskoj Mitrovici i Zabeli ...je odbilo da uzme hranu zbog [toga što nije usvojen]...Zakon o amnestiji... Kasnije su se protestu pridružili i zatvorenici iz Niša. Nakon osam dana protesta oko 500 pripadnika žandaremerije ušlo je u zatvor u Nišu i silom uspostavilo red. ... u ovoj akciji je povređeno 40 zatvorenika ... Ministarstvo pravde je ... konstatovalo da tom prilikom nije bilo prekoračenja ovlašćenja u upotrebi sile ..."

B. Komisija Evropskih zajednica, Izveštaj o napretku Srbije za 2008. godinu uz saopštenje Komisije Evropskom parlamentu i Savetu, Brisel, 5. novembar 2008. godine, 
str. 14.

57. Relevantan deo ovog izveštaja glasi kako sledi:

"Kod sprečavanja mučenja i zlostavljanja i borbe protiv nekažnjivosti, poboljšana je sudska kontrola nad poštovanjem ljudskih prava u zatvorima ... Ipak, nije bilo napretka u istraživanju navodnih ozbiljnih povreda ljudskih prava koje se odnose na zatvorske nerede iz 2006. godine."

PRAVO

I. NAVODNE POVREDE ČLANA 3. KONVENCIJE

58. Podnosioci predstavke žalili su se da su za vreme policijske intervencije 24. novembra 2006. godine zlostavljani i da, dalje, s tim u vezi nikada nije sprovedena delotvorna zvanična istraga.

59. Podnosioci predstavke pozvali su se na član 3. Konvencije, čija odredba glasi kako sledi:

"Niko ne sme biti podvrgnut mučenju, ili nečovečnom ili ponižavajućem postupanju ili kažnjavanju."

A. Dopuštenost

60. Vlada je tvrdila da se, pošto ne postoje medicinski dokazi da su oni bili povređeni tokom policijske intervencije 24. novembra 2006. godine, podnosioci predstavke čija su imena navedena u stavu 43. u gornjem tekstu ne mogu smatrati "žrtvama" u smislu Konvencije.

61. Vlada je dalje iznela da su posle odluke istražnog sudije od 22. decembra 2008. godine svi podnosioci predstavke propustili da od njega traže dodatne informacije ili da, alternativno, podignu optužnicu pred Opštinskim sudom u Nišu (videti stav 38. u gornjem tekstu). Jedan od podnosilaca predstavke, Ivica Jonović, je čak povukao svoju prijavu 10. novembra 2008. godine (videti stav 37. u gornjem tekstu). U takvim okolnostima, predstavka je u celini na isti način bila nedopuštena zbog toga što podnosioci predstavke nisu iscrpeli delotvorna domaća pravna sredstva.

62. Sud smatra da ove primedbe dotiču samu suštinu pitanja da li su podnosioci predstavke zaista pretrpeli materijalnu i/ili procesnu povredu člana 3. i da je prikladnije da se ovo pitanje razmatra u fazi osnovanosti. Predstavka takođe nije očigledno neosnovana, u smislu člana 35. stav 3 (a) Konvencije, i nije nedopuštena ni po nekom drugom osnovu. Ona se prema tome mora proglasiti dopuštenom.

B. Osnovanost

1. Podnesci strana

(a) Podnesci podnosilaca predstavke

63. Podnosioci predstavke su ponovo potvrdili svoje pritužbe.

64. Oni su dalje tvrdili da su ih policija i/ili zatvorski stražari sve zlostavljali tokom intervencije, uključujući i 12 podnosilaca predstavke koje je Vlada posebno pomenula. U svakom slučaju, zvanična istraga je trebalo da pokaže da nije bilo zlostavljanja, ali to nikada nije učinjeno na uverljiv način. Podnosioci predstavke su takođe tvrdili da nepostojanje pratećih medicinskih dokaza u nekim slučajevima ne znači da oni nisu bili zlostavljani, već samo da im nije pružena lekarska pomoć. Takođe nije postojala odgovarajuća medicinska analiza o tome kako je tačno svaki podnosilac predstavke zadobio povrede, iako je to bilo neophodno za odluku o srazmernosti sile koju su primenile vlasti. OJT Niš je tako donelo odluku da nema osnova za podizanje optužnice protiv podnosilaca predstavke za krivično delo pobune u zatvoru, što ukazuje da policija zapravo nije naišla na otpor tokom intervencije.

65. Podnosioci predstavke su podsetili da je istražni sudija Opštinskog suda u Nišu prvobitno odbio da postupi prema njihovom zahtevu podnetom u svojstvu supsidijarnih tužilaca. Na kraju mu je veće naložilo da to učini, ali su i tada ponovo saslušani samo sami podnosioci predstavke, a saslušanje je obavljeno u prostorijama Zavoda u Nišu, gde je i došlo do zlostavljanja, a ne u sudnici. Istražni sudija je dalje naložio advokatu podnosilaca predstavke da dostavi kućne adrese onih podnosilaca predstavke koji su u međuvremenu pušteni na slobodu iako je te informacije trebalo pribaviti direktno od zatvorskih vlasti. Takođe, advokat podnosilaca predstavke nije dobio spisak sa imenima, prezimenima i drugim ličnim podacima zatvorskih stražara, uprkos tome što su ove informacije bile poznate istražnom sudiji, dok se identitet policajaca u pitanju nije uopšte ispitivao. Advokat podnosilaca predstavke je najzad ukazao da on nije nikada dobio sudski spis predmeta i da je umesto toga samo obavešten da ga može pregledati u prostorijama suda u veoma kratkom roku. Sve je to značilo da su podnosioci predstavke suštinski bili lišeni prava da preuzmu krivično gonjenje u svom predmetu kao supsidijarni tužioci.

(b) Podnesci Vlade

66. Vlada je tvrdila da činjenice predmeta ne otkrivaju povredu prava podnosilaca predstavke prema članu 3. Konvencije, ni materijalnog ni procesnog aspekta.

67. U nekoliko detalja, ona je prepričala opšti kontekst u kom se odigrala policijska operacija i zaključila da je upotreba sile bila zakonita, opravdana, neophodna i srazmerna. Zaista, iako je u nju bilo umešano skoro 600 zatvorenika, cela operacija je trajala manje od sat i po, a povređen je samo mali broj zatvorenika uprkos činjenici da su mnogi bili naouružani i opasni. Operacija je stoga bila dobro isplanirana i dobro obavljena, a preduzeta je samo kao poslednja moguća mera. Osim toga, razlozi koje je navelo OJT Niš za odluku da ne podigne optužnice protiv zatvorenika zbog krivičnog dela pobune u zatvoru bili su veoma jasni i nisu se nikako mogli tumačiti tako da je operacija bila nepotrebna ili neopravdana (videti stav 41. u gornjem tekstu).

68. Osim toga, nasilje je počelo čim su zatvorski stražari napustili spavaonice. Povrede koje su zatvorenici zadobili su prema tome posledica nasilnih sukoba između njih samih i/ili njihovog otpora intervenciji, ili su nastale zbog panike tokom same intervencije. U svakom slučaju, nije bilo dokaza da je 12 podnosilaca predstavke iz stava 43. u gornjem tekstu zadobilo bilo kakve povrede zbog intervencije, dok su povrede koje su zadobili ostali podnosioci predstavke bile lakše i, kao takve, ispod praga iz člana 3. Konvencije.

69. Takođe je sprovedena i odgovarajuća istraga događaja. Uviđaj na licu mesta je obavljen u prisustvu istražnog sudije. Rezultati su zatim prosleđeni OJT Niš, koje je o tom pitanju dalo obrazloženo mišljenje. Umešani policajci su dali izjave koje je komandir kasnije prihvatio. Zatvorski stražari i podnosioci predstavke su isto tako saslušani, a ovi prvi su porekli upotrebu bilo kakve sile u ovom događaju. Na zahtev advokata podnosilaca predstavke istražni sudija je preduzeo dodatne procesne radnje, o čemu je on obavešten. Međutim, advokat podnosilaca predstavke nije na odgovarajući način zastupao svoje klijente. Da se potrudio da proveri u spisu predmeta, mogao je da preuzme krivično gonjenje u predmetu u ime podnosilaca predstavke, u njihovom svojstvu supsidijarnih tužilaca, bar u odnosu na zatvorske stražare koji su bili identifikovani. Mogle su se tražiti i dodatne mere sa ciljem da se policajci identifikuju. Umesto toga, advokat podnosilaca predstavke, koji takođe nije prisustvovao nijednom zakazanom ročištu, podneo je veoma uopšten zahtev kojim traži identifikaciju svih onih koje je smatrao odgovornim.

70. Najzad, Vlada je iznela da su lokalni zdravstveni organi postupili potpuno u skladu sa relevantnim domaćim zakonodavstvom kad su odbili da dostave kopije zdravstvenih kartona podnosilaca predstavke njihovom advokatu koji je, umesto toga, za iste mogao podneti zahtev sudovima. U svakom slučaju, čak i u odsustvu takvog zahteva, sudovi su konačno pribavili dokumentaciju u pitanju.

2. Ocena Suda

(a) Procesni aspekt

(i) Opšta načela

71. Sud podseća da kada neko lice iznese uverljivu tvrdnju da su državni službenici s njim postupali suprotno članu 3, ta odredba, tumačena zajedno sa opštom obavezom država prema članu 1. Konvencije da "jemče svakome u svojoj nadležnosti prava i slobode određene u... Konvencij[i]", podrazumeva postojanje delotvorne zvanične istrage (videti, među mnogim autoritetima, Labita protiv Italije [VV], broj 26772/95, stav 131, ECHR 2000-IV).

72. Bez obzira na način istrage, organi moraju da postupe čim je podneta zvanična pritužba. Čak i kada, strogo gledano, nije podneta nikakva pritužba, istraga mora da počne ako postoje dovoljno jasne naznake da je upotrebljeno zlostavljanje (videti Stanimirović protiv Srbije, broj 26088/06, stav 39, 18. oktobar 2011. godine). Od žrtava navodnih povreda ne traži se da same krivično gone državne službenike osumnjičene za zlostavljanje. To je dužnost javnog tužioca koji je za to bolje osposobljen (Stojnšek protiv Slovenije, broj 1926/03, stav 79, 23. jun 2009. godine; i Otašević protiv Srbije, broj 32198/07, stav 25, 5. februar 2013. godine). Ako podnosilac predstavke i pored toga preuzme krivično gonjenje i dobije suđenje protiv državnih službenika optuženih za zlostavljanje, taj postupak postaje nerazdvojiv deo predmeta i mora se uzeti u obzir (videti V. D. protiv Hrvatske, broj 15526/10, stav 53, 8. novembar 2011. godine; Butolen protiv Slovenije, broj 41356/08, stav 70, 26. april 2012. godine; i Otašević, citiran u gornjem tekstu).

73. Istraga treba da bude podobna da dovede do utvrđivanja da li je sila koju je država upotrebila bila opravdana u datim okolnostima i, ako nije, do identifikacije i kažnjavanja odgovornih (videti Kaya protiv Turske, presuda od 19. februara 1998. godine, Izveštaji 1998-I, stav 87). Opšta zakonska zabrana mučenja i nečovečnog i ponižavajućeg postupanja i kažnjavanja bi inače, uprkos svom suštinskom značaju, bila nedelotvorna u praksi, a u nekim slučajevima bi državni službenici mogli da zloupotrebe prava onih pod njihovom kontrolom uz, takoreći, nekažnjivost (videti Labita, citiran u gornjem tekstu, stav 131).

74. Istraga mora takođe biti temeljna. To znači da vlasti moraju uvek ozbiljno pokušati da utvrde šta se desilo i ne bi trebalo da se oslanjaju na ishitrene ili neosnovane zaključke radi zatvaranja istrage ili da na njima zasnivaju svoje odluke (videti Assenov i drugi protiv Bugarske, 28. oktobar 1998. godine, stav 103 et seq., Izveštaji o presudama i odlukama 1998-VIII). One moraju preduzeti sve razumne mere koje su im dostupne kako bi obezbedile dokaze o događaju, uključujući, između ostalog, izjave svedoka i forenzičke dokaze (videti Tanrıkulu protiv Turske [VV], broj 23763/94, ECHR 1999-IV, stav 104. et seq, i Gül protiv Turske, broj 22676/93, stav 89, 14. decembar 2000. godine). Svaki nedostatak u istrazi koji podriva njenu sposobnost da se utvrdi uzrok povreda ili identitet odgovornih lica predstavljaće rizik da ona neće ispuniti ovaj standard (videti Boicenco protiv Moldavije, broj 41088/05, stav 123, 11. jul 2006. godine).

75. Uopšteno govoreći, neophodno je da lica koja su odgovorna za istragu i koja je sprovode budu nezavisna od lica umešanih u događaje (videti, na primer,Barbu Anghelescu protiv Rumunije, broj 46430/99, stav 66, 5. oktobar 2004. godine; i Kurnaz i drugi protiv Turske, broj 36672/97, stav 56, in fine, 24. jul 2007. godine). To znači ne samo da ne postoji hijerarhijska ili institucionalna veza, već i da postoji samostalnost u praksi (videti Boicenco, citiran u gornjem tekstu, stav 121; videti takođe Ergi protiv Turske, 28. jul 1998. godine, st. 83. i 84, Izveštaji o presudama i odlukama 1998-IV, gde je istraga javnog tužioca pokazala nedostatak nezavisnosti na osnovu njegovog snažnog oslanjanja na informacije koje su dali žandari umešani u događaj). Najzad, istraga mora pružiti dovoljan element uvida javnosti kako bi se obezbedila odgovornost. Dok nivo uvida javnosti može da varira, lice koje se pritužuje mora imati pristup istrazi u svim slučajevima (videti Batı i drugi protiv Turske, br. 33097/96 i 57834/00, stav 137, ECHR 2004-IV).

(ii) Primena ovih načela u ovom predmetu

76. Sud smatra da su pritužbe podnosilaca predstavke na zlostavljanje od strane policajaca i/ili zatvorskih stražara dovoljno uverljive da zahtevaju delotvornu zvaničnu istragu. Težina navodnog zlostavljanja je takođe iznad praga koji se zahteva članom 3.

77. Ako se vratimo na istragu, Sud prvo primećuje da ju je prvobitno koordiniralo OJT Niš. Međutim, u praksi, nju je skoro isključivo vodila policija, koja je očigledno bila institucionalno povezana sa pripadnicima žandarmerije optuženim za zlostavljanje podnosilaca predstavke, a i jedna i druga su deo Ministarstva unutrašnjih poslova (videti st. 15-25. u gornjem tekstu).

78. Drugo, pri odbacivanju krivičnih prijava podnosilaca predstavke od strane OJT Niš 5. decembra 2007. godine uopšte nisu uzete u obzir izjave koje su dali sami podnosioci predstavke, a sledstveno tome, nije razmatrano, između ostalog, ni pitanje zašto bi podnosioci predstavke, koji su u to vreme još uvek bili u zatvoru, bili tako odlučni da bezrazložno optuže policiju i/ili zatvorske stražare da su ih zlostavljali. OJT Niš je dalo posebnu važnost mišljenju komandira samih policajaca, u smislu da je upotrebljena sila bila zakonita i srazmerna, a koje se teško može opisati kao nezavisno. Konačno, raspravljajući o povredama, OJT Niš je to uradilo na prilično neodređen način, uglavnom se pozivajući na "zatvorenike" u opštem smislu, a ne posebno na podnosioce predstavke i njihove povrede (videti stav 25. u gornjem tekstu).

79. Treće, istražni sudija Opštinskog suda u Nišu na kraju se uključio u istragu. Međutim, istražni sudija navedenog suda samo je saslušao podnosioce predstavke i pribavio zapisnik o izjavama podnosilaca predstavke koje su dali drugim istražnim sudijama. Sudija nikada nije saslušao nikakve svedoke, na koje se podnosioci predstavke pozivaju u svojim krivičnim prijavama, niti policajce ili zatvorske čuvare (videti st. 28-38. u gornjem tekstu).

80. Četvrto, ni istražni sudija ni OJT Niš nisu pokušali da identifikuju policajce koji su navodno zlostavljali podnosioce predstavke, iako su neki od njih navodno mogli da ih identifikuju (videti stav 36. u gornjem tekstu). Takođe, podnosiocima predstavke nije pružena prilika da se suoče sa onima koji su ih navodno ili moguće zlostavljali, iako su postojali dokazi o identitetu kako policajaca koji su koristili mere prinude za vreme intervencije, tako i umešanih zatvorskih stražara (videti st. 15. i 20-22. u gornjem tekstu).

81. Peto, Sud primećuje da je izgleda jedan broj podnosilaca predstavke saslušan, od strane policije i/ili istražnog sudije, u prostorijama Kazneno-popravnog zavoda u Nišu gde je nekoliko njih konkretno izjavilo da se plaše da identifikuju one koji su ih zlostavljali, dok su drugi odlučili da povuku svoje pritužbe. Čini se veoma upečatljivim da u ovim okolnostima istražni sudija očigledno nije preduzeo ništa da ispita naznake zvaničnog zastrašivanja (videti stav 28. u gornjem tekstu).

82. Najzad, advokatu podnosilaca predstavke je uskraćen pristup medicinskoj dokumentaciji. Dok je Vlada tvrdila da je na sudovima da obezbede ove informacije, što su oni na kraju i uradili, i sasvim nezavisno od toga da li se navedeno odbijanje može smatrati zakonitim (videti stav 55. u gornjem tekstu), čini se da je posebno neprikladno što su napori podnosilaca predstavke da obrazlože svoje tvrdnje o zlostavljanju ometane na takav način na početku (videti stav 42. u gornjem tekstu).

83. S obzirom na gore navedeno, Sud odbija prethodni prigovor Vlade u vezi sa neiscrpenošću domaćih pravnih lekova (videti takođe stav 72. u gornjem tekstu), i smatra da su podnosioci predstavke pretrpeli povredu procesnog aspekta člana 3. Konvencije.

(b) Materijalni aspekt

(i) Opšta načela

84. Sud podseća da se mora smatrati da član 3. Konvencije predstavlja jednu od suštinski najznačajnijih odredaba Konvencije koja štiti osnovne vrednosti demokratskih društava koja čine Savet Evrope (videti Pretty protiv Ujedinjenog Kraljevstva, broj 2346/02, stav 49, ECHR 2002-III). Suprotno ostalim odredbama u Konvenciji, on je oblikovan u apsolutnom smislu, bez izuzetka ili uslova, ili mogućnosti ukidanja na osnovu člana 15. Konvencije (videti, između ostalog, Chahal protiv Ujedinjenog Kraljevstva, presuda od 15. novembra 1996. godine, stav 79, Izveštaji o presudama i odlukama 1996-V).

85. U skladu s ustaljenom praksom Suda, zlostavljanje mora dostići minimalni nivo ozbiljnosti da bi spadalo u okvir člana 3. Procena ovog minimalnog nivoa ozbiljnosti je relativna; ona zavisi od svih okolnosti slučaja, kao što su trajanje zlostavljanja, fizičke i duševne posledice i, u nekim slučajevima, pol, starost i zdravstveno stanje žrtve (videti, među drugim autoritetima, Gäfgen protiv Nemačke [VV], broj 22978/05, stav 88, ECHR 2010; Price protiv Ujedinjenog Kraljevstva, broj 33394/96, stav 24, ECHR 2001-VII; i Jalloh protiv Nemačke [VV], broj 54810/00, stav 67, 11. jul 2006. godine). Postupanje se smatra "nečovečnim" zato što je, između ostalog, unapred smišljeno, trajalo satima i izazvalo ili telesnu povredu ili jaku fizičku i duševnu patnju (videti Labita, citiran u gornjem tekstu, stav 120). Ono se smatra "ponižavajućim" kada je takvo da kod žrtava stvara osećaj straha, patnje i podređenosti koji može da ih ponizi i unizi i verovatno slomi njihov fizički i moralni otpor (videti Hurtado protiv Švajcarske, 28. januar 1994. godine, mišljenje Komisije, stav 67, serija A broj 280, iWieser protiv Austrije, broj 2293/03, stav 36, 22. februar 2007. godine). Mučenje, međutim, podrazumeva namerno nečovečno postupanje koje izaziva veoma ozbiljnu i tešku patnju (videti, na primer, Aksoy protiv Turske, presuda od 18. decembra 1996. godine, Izveštaji 1996-VI, str. 2279, stav 64; Aydın protiv Turske, presuda od 25. septembra 1997. godine, Izveštaji 1997-VI, str. 1891-92, st. 83-84. i 86; i Selmouni protiv Francuske [VV], broj 25803/94).

86. U kontekstu lica lišenih slobode, Sud naglašava da su lica u pritvoru u osetljivom položaju i da vlasti imaju dužnost da štite njihov fizički integritet (videti, među mnogim drugim autoritetima, Sarban protiv Moldavije, broj 3456/05, stav 77, 4. oktobar 2005. godine; i Mouisel protiv Francuske, broj 67263/01, stav 40, ECHR 2002-IX). Svako pribegavanje fizičkoj sili u odnosu na lice lišeno slobode koje nije striktno neophodno zbog njihovog ponašanja umanjuje ljudsko dostojanstvo i u načelu predstavlja povredu prava utvrđenog članom 3. Konvencije (videti Sheydayev protiv Rusije, broj 65859/01, stav 59, 7. decembar 2006. godine; Ribitsch protiv Austrije, presuda od 4. decembra 1995. godine, serija A broj 336, stav 38; i Krastanov protiv Bugarske, broj 50222/99, stav 53, 30. septembar 2004. godine). Sud je, naravno, svestan mogućnosti nasilja koja postoji u kaznenim ustanovama i činjenice da neposlušnost pritvorenika može brzo da se pretvori u pobunu (videti Gömi i drugi protiv Turske, broj 35962/97, stav 77, 21. decembar 2006. godine). On, prema tome, prihvata da upotreba sile može povremeno biti neophodna radi osiguranja bezbednosti u zatvoru, za održavanje reda i sprečavanja krivičnih dela. Uprkos tome, takva sila može se upotrebiti samo ako je neizbežna i ne sme biti preterana (videti Vladimir Romanov protiv Rusije, broj 41461/02, stav 63, 24. jul 2008. godine).

87. Navodi o zlostavljanju moraju se potkrepiti odgovarajućim dokazima. Pri oceni dokaza, Sud uopšteno primenjuje standard dokaza "van razumne sumnje" (videti Ireland protiv Ujedinjenog Kraljevstva, presuda od 18. januara 1978. godine, serija A broj 25, str. 64-65, stav 161). Međutim, takav dokaz proizilazi iz istovremenog postojanja dovoljno jakih, jasnih i saobraznih indicija ili sličnih neopovrgnutih činjeničnih pretpostavki. Kada se događaji u pitanju nalaze u celosti ili u velikom delu u okviru isključivog saznanja vlasti, kao što je u slučaju lica pod njihovom kontrolom u pritvoru, postoje jake činjenične pretpostavke u vezi sa povredama nastalim tokom takvog pritvora. Zaista, može se smatrati da je teret dokazivanja na vlastima koje treba da pruže zadovoljavajuće i ubedljivo objašnjenje (videti Salman protiv Turske [VV], broj 21986/93, stav 100, ECHR 2000-VII). Iako, u načelu, zadatak Suda nije da daje sopstvenu ocenu činjenica umesto domaćih sudova, Sud i pored toga nije vezan nalazima domaćih sudova s tim u vezi (videti, na primer, Ribitsch, citiran u gornjem tekstu, stav 32).

(ii) Primena ovih načela u ovom predmetu

88. Sud primećuje da su strane prihvatile da je 23. novembra 2006. godine, zbog pritiska jednog broja zatvorenika, svo zatvorsko osoblje, uključujući i stražare, napustilo spavaonice Kazneno-popravnog zavoda u Nišu. Skoro 600 zatvorenika je tako ostalo bez službenog nadzora do 24. novembra 2006. godine, kada su, posle velike policijske intervencije, protesti konačno završeni (videti st. 8-10. u gornjem tekstu). U tim okolnostima, jasno je da nijedan događaj u tom periodu, do samog završetka policijske operacije, nije "bio u celosti, ili velikim delom, u okviru isključivog saznanja vlasti" i da bi svi navodi zlostavljanja morali da budu potkrepljeni "van razumne sumnje".

89. Iako je većina podnosilaca predstavke imala lekarske dokaze o povredama zadobijenim u relevantnom periodu i iako su se praktično svi pozvali na svedoke da potkrepe svoje navode o zlostavljanju od strane policije i/ili zatvorskih stražara, to Sudu nije dovoljno da zaključi, svakako ne van razumne sumnje, da su oni zaista bili zlostavljani, čime bi bio povređen član 3. Konvencije (videti, uz odgovarajuće izmene, Gömi i drugi, citiran u gornjem tekstu, stav 77). Posebno, postoje neke naznake da su povrede koje su pretrpeli podnosioci predstavke ili koje su navodno pretrpeli mogle nastati kao posledica obračuna između samih zatvorenika ili usled panike koja je nastala tokom intervencije (videti st. 8, 12, 22. i 25. u gornjem tekstu). Štaviše, postoje izveštaji koji ukazuju da su neki zatvorenici, opet eventualno uključujući i podnosioce predstavke, pružili otpor za vreme intervencije i nesporno je da su zatvorske vlasti zaplenile veliku količinu oružja 24. novembra 2006. godine (videti st. 9, 12, 14. i 25. u gornjem tekstu).

90. Konačno, Sud primećuje da je 31. januara 2007. godine OJT Niš donelo odluku da nema osnova za pokretanje krivičnog postupka protiv bilo kog zatvorenika koji je učestvovao u pobuni samo zato što oni "nisu nikada imali nameru da upotrebe silu da bi pobegli iz zatvora", što je bio neophodan uslov za postojanje predmetnog krivičnog dela (videti stav 41. u gornjem tekstu). Sud je mišljenja da se ova odluka, prema tome, ne može tumačiti tako da je, kao što podnosioci predstavke sugerišu, policijska operacija kao takva bila nepotrebna.

91. S obzirom na gore navedeno, Sud samo može da zaključi da nije bilo povrede materijalnog aspekta člana 3. Konvencije, pri čemu ni istraga koju su sproveli sami srpski organi takođe nije potpuno razjasnila relevantne činjenice. Sud dalje nalazi da u svetlu ovog zaključka nije neophodno da se donese odluka o prethodnom prigovoru Vlade u vezi sa statusom žrtve podnosilaca predstavke (videti, uz odgovarajuće izmene, Palić protiv Bosne i Hercegovine, broj 4704/04, stav 81, 15. februar 2011. godine).

II. PRIMENA ČLANA 41. KONVENCIJE

92. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

93. Podnosioci predstavke tražili su naknadu pretrpljene nematerijalne štete. Konkretno, Adnan Habimi, Bojan Vučković, Srđan Lomigora, Robert Franc i Darko Savić tražili su po 10.000 evra, dok su Siniša Stanković i Vladimir Ivljanin tražili po 6.000 evra. Preostali podnosioci predstavke tražili su po 4.000 evra.

94. Vlada je osporila ove zahteve.

95. Sud smatra da su podnosioci predstavke svakako pretrpeli određenu nematerijalnu štetu. S obzirom na prirodu utvrđene povrede u ovom predmetu i procenjujući na osnovu pravičnosti, kako se zahteva članom 41. Konvencije, Sud svakom podnosiocu predstavke dosuđuje po 3.500 evra

B. Troškovi

96. Podnosioci predstavke su takođe zajedno tražili 3.038,82 evra na ime troškova nastalih pred domaćim organima i 8.500 evra za troškove nastale pred Sudom.

97. Vlada je osporila ove zahteve.

98. Prema praksi Suda, podnosilac predstavke ima pravo na naknadu troškova samo u onoj meri u kojoj se dokaže da su zaista i neophodno nastali i da su, takođe, razumni u pogledu iznosa. To znači, da je podnosilac predstavke morao da ih plati ili je obavezan da ih plati, na osnovu zakonske ili ugovorne obaveze i da se nisu mogli izbeći kako bi se sprečila utvrđena povreda ili dobilo zadovoljenje.

99. U ovom predmetu, uzevši u obzir dokumenta koja poseduje i gore navedene kriterijume, Sud smatra da je opravdano da se podnosiocima predstavke zajedno dosudi suma od 5.000 evra za troškove nastale na domaćem nivou, kao i za troškove nastale pred Sudom.

V. Zatezna kamata

100. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

 

IZ TIH RAZLOGA, SUD JEDNOGLASNO

1. Spaja sa osnovanošću prethodni prigovor Vlade o neiscrpenosti domaćih pravnih lekova i odbija ga;

2. Spaja sa osnovanošću prethodni prigovor Vlade o statusu žrtve podnosilaca predstavke;

3. Proglašava predstavku dopuštenom;

4. Utvrđuje da je došlo do povrede procesnog aspekta člana 3. Konvencije;

5. Utvrđuje da nije bilo povrede materijalnog aspekta člana 3. Konvencije;

6. Utvrđuje da u svetlu njegovog zaključka iz tačke 5, nije neophodno da se odlučuje o prethodnom prigovoru Vlade u pogledu statusa žrtve podnosilaca predstavke koji je naveden u tački 2;

7. Utvrđuje

(a) da Tužena država treba da isplati, u roku od tri meseca od datuma kada ova presuda postane pravosnažna u skladu sa članom 44, stav 2. Konvencije, sledeće iznose, koje treba pretvoriti u valutu Tužene države po kursu važećem na dan isplate:

(i) 3.500 evra (tri hiljade i pet stotina evra) svakom podnosiocu predstavke, plus porez koji se može naplatiti, na ime nematerijalne štete;

(ii) 5.000 evra (pet hiljada evra) podnosiocima predstavke zajedno, plus porez koji im se može naplatiti, na ime troškova;

(b) da po isteku gore navedena tri meseca do isplate, treba platiti običnu kamatu na gore navedeni iznos po stopi koja je jednaka najnižoj kamatnoj stopi Evropske centrale banke uz dodatak od tri procentna poena.

8. Odbija preostali deo zahteva podnosilaca predstavke za pravično zadovoljenje.

 

Sastavljeno na engleskom, i dostavljeno u pisanoj formi 3. juna 2014. godine, prema pravilu 77, st. 2. i 3. Poslovnika Suda.

Santiago Quesada
sekretar

Josep Casadevall
predsednik