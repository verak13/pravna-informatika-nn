DRUGO ODELjENjE
PREDMET MARINKOVIĆ protiv SRBIJE
(predstavka broj 5353/11)
PRESUDA
STRAZBUR 
22. oktobar 2013. godine

 Ova presuda će postati pravosnažna u okolnostima utvrđenim članom 44. stav 2. Konvencije. Ona može biti predmet redaktorskih promena.

 U predmetu Marinković protiv Srbije, Evropski sud za ljudska prava (Drugo odeljenje), na zasedanju Veća u sastavu:

Guido Raimondi, predsednik,

Peer Lorenzen,

Dragoljub Popović,

Andras Sajo,

Nebojša Vučinić,

Paulo Pinto de Albuquerque,

Helen Keller, sudije

i Stanley Naismith, sekretar Odeljenja,

posle većanja na zatvorenoj sednici održanoj 1. oktobra 2013. godine, izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (broj 5353/11) protiv Republike Srbije koju je Sudu podneo, prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija"), srpski državljanin, g. Radoljub Marinković (u daljem tekstu: "podnosilac predstavke"), dana 30. decembra 2010. godine.

2. Podnosioca predstavke je zastupala gđa R. Garibović, advokat iz Novog Pazara. Vladu Srbije (u daljem tekstu: "Vlada") zastupao je njen zastupnik, g. S. Carić.

3. Podnosilac predstavke žalio se zbog neizvršenja pravosnažnih sudskih presuda donetih u njegovu korist.

4. Sud je odlukom od 29. januara 2013. godine proglasio predstavku dopuštenom.

ČINjENICE

I. OKOLNOSTI PREDMETA

5. Podnosilac predstavke je rođen 1955. godine i živi u Užicu.

6. Podnosilac predstavke je bio zaposlen u "Raketa - Putnički saobraćaj AD", preduzeću iz Užica (u daljem tekstu: "dužnik").

7. Podnosilac predstavke je 15. juna 2008. godine dobio otkaz na poslu.

8. Neodređenih datuma podnosilac predstavke je pokrenuo tri posebna parnična postupka protiv dužnika, tražeći isplatu neisplaćenih plata i raznih doprinosa za socijalno osiguranje.

A. Prvi krug postupaka

9. Opštinski sud u Užicu je 2. marta 2007. godine presudio u korist podnosioca predstavke i naložio dužniku da mu isplati:

(a) neisplaćene plate u iznosu od 8.232 dinara (RSD) za jun 2006. godine, 9.408 dinara (RSD) za jul 2006. godine, i 8.232 dinara (RSD) za avgust 2006. godine, zajedno sa zakonskom kamatom;

(b) 900 dinara (RSD) za sudske troškove; i

(v) doprinose za penzijsko, invalidsko i zdravstveno osiguranje i za nezaposlenost dospele za period od juna do decembra 2006. godine.

10. Presuda je postala pravosnažna 22. septembra 2007. godine.

11. Podnosilac predstavke je 2. oktobra 2007. godine podneo predlog za izvršenje gore navedene presude pred Opštinskim sudom u Požegi.

12. Sud je 16. aprila 2008. godine usvojio predlog podnosioca predstavke i doneo rešenje o izvršenju.

B. Drugi krug postupaka

13. Opštinski sud u Užicu je 26. jula 2007. godine presudio u korist podnosioca predstavke i naložio dužniku da mu isplati:

(a) neisplaćene plate u iznosu od 8.800 dinara za februar 2007. godine, RSD 9.680 za mart 2007. godine, RSD 9.240 za april 2007. godine, i RSD 10.120 za maj 2007. godine, zajedno sa zakonskom kamatom;

(b) naknadu za ishranu na radu u iznosu od RSD 4.385 za decembar 2006. godine, RSD 4.385 za februar 2007. godine, RSD 4.385 za mart 2007. godine, i RSD 4.385 za april 2007. godine, zajedno sa zakonskom kamatom;

(v) regres za godišnji odmor u iznosu od RSD 25.000 za 2006. godinu, zajedno sa zakonskom kamatom od 1. januara 2007. godine;

(g) RSD 1.950 za sudske troškove; i

(d) doprinose za penzijsko, invalidsko i zdravstveno osiguranje i za nezaposlenost dospele za period od februara do maja 2007. godine.

14. Presuda je postala pravosnažna 11. septembra 2007. godine.

15. Podnosilac predstavke je 2. oktobra 2007. godine podneo predlog za izvršenje gore navedene presude pred Opštinskim sudom u Požegi.

16. Sud je 7. februara 2008. godine usvojio predlog podnosioca predstavke i doneo rešenje o izvršenju.

V. Treći krug postupaka

17. Opštinski sud u Užicu je 24. avgusta 2007. godine presudio u korist podnosioca predstavke i naložio dužniku da mu isplati:

(a) neisplaćene plate u iznosu od RSD 10.648 za februar 2007. godine, RSD 10.648 za mart 2007. godine, RSD 10.648 za april 2007. godine, i RSD 10.648 za maj 2007. godine, zajedno sa zateznom kamatom;

(b) naknadu za ishranu na radu u iznosu od RSD 4.620 za septembar 2006. godine, RSD 4.620 za decembar 2006. godine, RSD 4.620 za januar 2007. godine, RSD 4.620 za februar 2007. godine, RSD 4.620 za mart 2007. godine, RSD 4.620 za april 2007. godine, i RSD 4.620 za maj 2007. godine, zajedno sa zakonskom kamatom;

(v) regres za godišnji odmor u iznosu od RSD 35.135 za 2007. godinu, zajedno sa zakonskom kamatom od 24. juna 2007. godine;

(g) RSD 6.748.50 za sudske troškove; i

(d) doprinose za penzijsko, invalidsko i zdravstveno osiguranje i za nezaposlenost dospele za period od oktobra 2006. godine do juna 2007. godine.

18. Presuda je postala pravosnažna 20. septembra 2007. godine.

19. U januaru 2009. godine podnosilac predstavke je podneo predlog za izvršenje gore navedene presude pred Opštinskim sudom u Požegi.

20. Sud je 12. maja 2009. godine usvojio predlog podnosioca predstavke i doneo rešenje o izvršenju.

G. Stečajni postupak

21. Trgovinski sud u Užicu je 12. jula 2010. godine otvorio stečajni postupak u odnosu na dužnika, koji je doveo do obustavljanja izvršnih postupaka koji su bili u toku pred Opštinskim sudom u Požegi.

22. Podnosilac predstavke je u julu 2010. godine prijavio potraživanje za iznose navedene u presudama iz gornjeg teksta.

23. Neodređenog datuma podnosiocu je priznato razlučno potraživanje.

24. Određena imovina dužnika prodata je 17. aprila 2012. godine. Prodaja preostale imovine objavljena je oglasom u novinama, a postupak javnog otvaranja ponuda bio je planiran za 29. jun 2012. godine.

D. Status dužnika

25. Dužnik je privatizovan 30. decembra 2002. godine.

26. Ugovor o prodaji dužnika poništen je 17. jula 2007. godine zato što kupac u pitanju nije ispunio njegove ugovorne obaveze.

27. Posle poništenja privatizacije dužnika, država je imala u vlasništvu 58,18% dužnikovih akcija.

28. Država je 11. decembra 2008. godine prodala svoje akcije privatnom preduzeću.

II. RELEVANTNO DOMAĆE PRAVO

A. Zakon o izvršnom postupku iz 2004. godine (objavljen u "Službenom glasniku RS", broj 125/04)

29. Zakon o izvršnom postupku iz 2004. godine (u daljem tekstu: "Zakon iz 2004. godine) stupio je na snagu 23. februara 2005. godine, čime je Zakon o izvršnom postupku iz 2000. godine prestao da važi (u daljem tekstu: "Zakon iz 2000. godine"). Član 5. stav 1. Zakona iz 2004. godine propisuje da se svi izvršni postupci moraju sprovesti po hitnom postupku. U skladu sa članom 12. stav 5. ovog zakona, prigovor protiv rešenja o izvršenju, u načelu, ne odlaže izvršenje. U skladu sa članom 304. Zakona iz 2004. godine, svi izvršni postupci pokrenuti pre 23. februara 2005. godine moraju se sprovesti u skladu sa prethodnim Zakonom iz 2000. godine.

B. Zakon o stečaju (objavljen u "Službenom glasniku RS", br. 104/09, 99/11 i 71/12)

30. Ovaj zakon reguliše način i uslove pokretanja i vođenja stečajnog postupka protiv pravnih lica. Član 2. ovog zakona propisuje da je cilj stečaja da osigura najpovoljnije zajedničko namirenja poverilaca. Član 8. ovog zakona navodi da se svi stečajni postupci sprovode po hitnom postupku. U skladu sa članom 19. stav 1. i članom 22. stav 1, u stečajnom postupku protiv društvenih/državnih preduzeća, ulogu stečajnog upravnika obavlja Agencija za privatizaciju. Član 93. st. 1. i 2. propisuje da "počev od datuma pokretanja stečajnog postupka" dužnik ne može istovremeno biti predmet posebnog postupka izvršenja. Svi izvršni postupci u toku se stoga obustavljaju, a novi izvršni postupak se ne može pokrenuti sve dok je stečajni postupak traje.

V. Relevantne odredbe u vezi sa društvenim preduzećima

31. Ove odredbe su navedene u predmetu R. Kačapor i druge podnositeljke predstavki protiv Srbije (br. 2269/06, 3041/06, 3042/06, 3043/06, 3045/06 i 3046/06, 15. januar 2008. godine, st. 71-76).

G. Zakon o privatizaciji (objavljen u "Službenom glasniku RS", br. 38/01, 18/03, 45/05, 123/07, 30/10 i 93/12)

32. Relevantne odredbe ovog zakona su navedene u predmetu Milunović i Čekrlić protiv Srbije (odluka), br. 3716/09 i 38051/09, st. 35-39, 17. maj 2011. godine). Osim toga, izmene ovog zakona objavljene su 17. decembra 2012. godine u "Službenom glasniku RS", broj 119/12, prema kojima je krajnji rok za obustavu izvršenja u odnosu na preduzeća u postupku restrukturiranja produžen najkasnije do 30. juna 2014. godine.

PRAVO

I. NAVODNE POVREDE ČL. 6. I 13. KONVENCIJE I ČLANA 1. PROTOKOLA BROJ 1 UZ KONVENCIJU

33. Podnosilac predstavke se žalio zbog toga što Tužena država nije izvršila tri pravosnažne presude donete u njegovu korist protiv dužnika i zbog nepostojanja delotvornog pravnog leka s tim u vezi. On se oslonio na čl. 6 i 13. Konvencije i član 1. Protokola broj 1 koji, u relevantnom delu, glasi kako sledi:

Član 6. stav 1.

"Svako, tokom odlučivanja o njegovim građanskim pravima i obavezama ili o krivičnoj optužbi protiv njega, ima pravo na pravičnu i javnu raspravu u razumnom roku pred nezavisnim i nepristrasnim sudom, obrazovanim na osnovu zakona..."

Član 1. Protokola broj 1

"Svako fizičko i pravno lice ima pravo na neometano uživanje svoje imovine. Niko ne može biti lišen svoje imovine, osim u javnom interesu i pod uslovima predviđenim zakonom i opštim načelima međunarodnog prava.

Prethodne odredbe, međutim, ni na koji način ne utiču na pravo države da primenjuje zakone koje smatra potrebnim da bi regulisala korišćenje imovine u skladu s opštim interesima ili da bi obezbedila naplatu poreza ili drugih dažbina ili kazni."

Član 13.

"Svako kome su povređena prava i slobode predviđeni u ovoj Konvenciji ima pravo na delotvoran pravni lek pred nacionalnim vlastima, bez obzira jesu li povredu izvršila lica koja su postupala u službenom svojstvu."

A. Podnesci stranaka

34. Vlada je 1. aprila 2013. godine obavestila Sud da je dužnik privatizovan u decembru 2008. godine i da, prema tome, Tužena država ne može biti odgovorna u ovom predmetu. Ona je dalje tvrdila da se država ne može smatrati direktno odgovornom zato što dužnik nema sredstava.

35. Podnosilac predstavke se sa tim nije složio i ponovio je svoje prethodne pritužbe.

B. Ocena Suda

36. Sud podseća da se izvršenje presude koju je sud doneo mora smatrati sastavnim delom "suđenja" u svrhe člana 6. (videtiHornsby protiv Grčke, 19. mart 1997. godine, stav 40, Izveštaji o presudama i odlukama 1997-II). Mora se priznati, kašnjenje u izvršenju neke presude može se opravdati u posebnim okolnostima, ali kašnjenje ne sme biti takvo da ugrožava suštinu prava zaštićenog prema članu 6. stav 1. (Burdov protiv Rusije, broj 59498/00, stav 35, ECHR 2002-III, stav 35, i Teteriny protiv Rusije, broj 11931/03, stav 41, 30. jun 2005. godine).

37. U istom kontekstu, nemogućnost podnosioca predstavke da na vreme izdejstvuje izvršenje presude u njegovu korist predstavlja mešanje u pravo na mirno uživanje imovine, kako je utvrđeno u prvoj rečenici prvog stava člana 1. Protokola broj 1 uz Konvenciju. Bez obzira da li je dužnik privatni ili državni akter, na državi je da preduzme sve neophodne mere da izvrši pravosnažnu sudsku presudu, kao i da time, obezbedi delotvorno učešće celog svog aparata (videti, uz odgovarajuće izmene, Pini i drugi protiv Rumunije, br. 78028/01 i 78030/01, st. 174-189, ECHR 2004-V (izvodi); videti takođe, uz odgovarajuće izmene, Hornsby, citirana u gornjem tekstu, stav 41, i R. Kačapor i druge podnositeljke predstavki protiv Srbije, citirana u gornjem tekstu, stav 108.). U kontekstu društvenih/državnih preduzeća, period neizvršenja ne bi trebalo da bude ograničen samo na fazu izvršenja, već bi takođe trebalo da obuhvati i kasniji stečajni postupak (videti, između ostalog, R. Kačapor i druge podnositeljke predstavki, citirana u gornjem tekstu, stav 115.).

38. U slučajevima izvršenja pravosnažne sudske odluke donete protiv privatnih aktera, država nije, prema opštem pravilu, neposredno odgovorna za dugove privatnih aktera i njene obaveze prema članu 6. i članu 1. Protokola broj 1 su ograničene na obezbeđenje neophodne pomoći poveriocu u izvršenju odnosnih sudskih odluka, na primer, putem izvršnih postupaka ili stečajnih postupaka (videti, uz odgovarajuće izmene, Kotov protiv Rusije [VV], broj 54522/00, stav 90, 3. april 2012. godine). Kada su vlasti obavezne da deluju radi izvršenja pravosnažne sudske odluke, a to ne učine, njihova neaktivnost može, u određenim okolnostima, uključiti odgovornost države na osnovu člana 6. stav 1. Konvencije i člana 1. Protokola broj 1 (videti Scollo protiv Italije, presuda od 28. septembra 1995. godine, serija A broj 315-C, stav 44, i Fuklev protiv Ukrajine, broj 71186/01, stav 84, 7. jun 2005. godine). Zadatak Suda u takvim slučajevima je da razmatra da li su mere koje su vlasti primenile adekvatne i dovoljne i da li su postupile dovoljno revnosno kako bi poveriocu pomogle u izvršenju presude (videti Anokhin protiv Rusije (odluka), broj 25867/02, Fociac protiv Rumunije, broj 2577/02, stav 70, 3. februar 2005. godine).

39. Kada je reč o izvršenju pravosnažnih sudskih odluka donetih protiv države ili subjekata koji ne uživaju "dovoljnu institucionalnu i poslovnu nezavisnost od države", nedostatak sopstvenih sredstava ili nemaštinu dužnika, država ne može da navodi kao opravdanje za neizvršenje tih odluka (videti, uz odgovarajuće izmene, R. Kačapor i druge podnositeljke predstavki protiv Srbije, citirana u gornjem tekstu, stav 114.). Drugim rečima, u takvim slučajevima država je direktno odgovorna za dugovanja preduzeća kojim upravlja, bez obzira na činjenicu da li je preduzeće u pitanju u nekom trenutku poslovalo kao privatno preduzeće (videti Anđelić i drugi podnosioci predstavki protiv Srbije [Komitet], br. 57611/10 i 166 drugih predstavki, stav 32, 28. maj 2013. godine). Štaviše, "činjenica da je država prodala veliki deo svog udela u preduzeću privatnom licu, ne može da oslobodi državu od obaveze da izvrši obavezu po presudi koja je nastala pre prodaje akcija. Ako takvu obavezu prenese na novog vlasnika akcija... "država mora da osigura da će novi vlasnik poštovati zahteve, sadržane u članu 6. stav 1. Konvencije i članu 1. Protokola broj 1, da pravosnažna obavezujuća sudska odluka ne ostane bez dejstva na štetu stranke" (videti Solovyev protiv Ukrajine, broj 4878/04, stav 21, 14. decembar 2006. godine).

40. Ako se vratimo na predmetni slučaj, Sud je svestan da dužnik više nije subjekt kojim upravlja država (videti stav 28. u gornjem tekstu). Ono što je, međutim, presudno je da su domaće presude donete u korist podnosioca predstavke postale pravosnažne u septembru 2007. godine, kada je dužnik poslovao kao subjekt kojim upravlja država (videti st. 10, 14. i 18. u gornjem tekstu). S obzirom na to i na gore citiranu praksu Suda, Sud nalazi da je Tužena država direktno odgovorna za izvršenje domaćih presuda koje se razmatraju u ovom predmetu.

41. Sud primećuje da je često utvrđivao povrede člana 6. Konvencije i/ili člana 1. Protokola broj 1 uz Konvenciju u predmetima koji pokreću pitanja slična onima postavljenim u konkretnom predmetu (videti R. Kačapor i druge podnositeljke predstavki protiv Srbije, citirana u gornjem tekstu, st. 115-116. i stav 120; Marčić i drugi protiv Srbije, broj 17556/05, stav 60, 30. oktobar 2007. godine; Crnišanin i drugi protiv Srbije, br. 35835/05, 43548/05, 43569/05 i 36986/06, st. 123-124. i st. 133-134, 13. januar 2009. godine; Rašković i Milunović protiv Srbije, br. 1789/07 i 28058/07, stav 74. i stav 79, 31. maj 2011. godine; i Adamović protiv Srbije, broj 41703/06, stav 41, 2. oktobar 2012. godine).

42. Pošto je razmotrio sav materijal koji mu je dostavljen, Sud smatra da Vlada nije iznela nijednu činjenicu ili uverljiv argument koji bi mogao da ga ubedi da u ovom slučaju donese drugačiji zaključak. Prema tome, došlo je do povrede člana 6. stav 1. Konvencije i člana 1. Protokola broj 1.

43. Sud ne smatra da je neophodno da u okolnostima ovog predmeta razmatra u suštini istu pritužbu prema članu 13. Konvencije (videti, uz odgovarajuće izmene, Kin-Stib i Majkić protiv Srbije, broj 12312/05, stav 90, 20. april 2010. godine i Slovyev, citirana u gornjem tekstu, stav 25.).

II. PRIMENA ČLANA 41. KONVENCIJE

44. Član 41. Konvencije propisuje:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta i troškovi

45. Podnosilac predstavke je tražio da se država obaveže da mu, iz sopstvenih sredstava, isplati iznose dosuđene pravosnažnim presudama donetim u njegovu korist i 5.000 evra (EUR) na ime pretrpljene nematerijalne štete. Podnosilac predstavke je takođe tražio 1.400 evra za sudske troškove nastale pred Sudom.

46. Vlada je smatrala da su ovi zahtevi preterani i neopravdani.

47. S obzirom na povrede utvrđene u predmetnom slučaju i sopstvenu praksu (videti R. Kačapor i druge podnositeljke predstavki protiv Srbije, citirana u gornjem tekstu, st. 123-126, i Crnišanin i drugi, citirana u gornjem tekstu, stav 139.), Sud smatra da se zahtevi podnosioca predstavke za naknadu materijalne štete moraju prihvatiti. Prema tome, Vlada se obavezuje da podnosiocu predstavke plati iznose dosuđene pravosnažnim domaćim presudama usvojenim 2. marta 2007. godine, 26. jula 2007. godine, odnosno 24. avgusta 2007. godine, umanjene za iznose koji su možda već isplaćeni u vezi sa navedenim presudama.

48. U vezi sa nematerijalnom štetom, Sud smatra da je podnosilac predstavke pretrpeo određenu nematerijalnu štetu zbog povreda Konvencije utvrđenih u ovom predmetu. Konkretan traženi iznos je, međutim, preteran. Procenjujući na osnovu pravičnosti, kako se zahteva članom 41. Konvencije, Sud smatra da je opravdano i pravično da se podnosiocu predstavke dosudi 2.000 evra. Ovaj iznos treba da pokrije svu nematerijalnu štetu, kao i troškove.

B. Zatezna kamata

49. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

 

IZ TIH RAZLOGA, SUD JEDNOGLASNO

1. Utvrđuje da je došlo do povrede člana 6. Konvencije i člana 1. Protokola broj 1 uz Konvenciju;

2. Utvrđuje da nema potrebe da se razmatra pritužba prema članu 13. Konvencije;

3. Utvrđuje

(a) da Tužena država treba da isplati podnosiocu predstavke, iz sopstvenih sredstava i u roku od tri meseca od datuma kada presuda postane pravosnažna, u skladu sa članom 44. stav 2. Konvencije, iznose dosuđene pravosnažnim domaćim presudama donetim u njegovu korist, umanjeno za iznose koji su možda već isplaćeni u vezi sa navedenim presudama;

(b) da Tužena država treba da isplati podnosiocu predstavke, u istom periodu, 2.000 evra (dve hiljade evra) na ime nematerijalne štete i troškova, zajedno sa porezom koji se može platiti na ovaj iznos, koji će se pretvoriti u valutu Tužene države po kursu važećem na dan isplate;

(v) da po isteku gore navedena tri meseca do isplate, treba platiti običnu kamatu na gore navedene iznose po stopi koja je jednaka najnižoj kamatnoj stopi Evropske centralne banke u zakonskom periodu uz dodatak od tri procentna poena;

4. Odbija preostali deo zahteva podnosioca predstavke za pravično zadovoljenje.

 

Sastavljeno na engleskom jeziku i dostavljeno u pisanoj formi na dan 22. oktobra 2013. godine, u skladu sa pravilom 77 st. 2. i 3. Poslovnika Suda.

Stanley Naismith
Sekretar	Guido Raimondi
Predsednik