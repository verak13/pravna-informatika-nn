DRUGO ODELjENjE

PREDMET JUHAS ĐURIĆ protiv SRBIJE 
(predstavka broj 48155/06)

PRESUDA

STRAZBUR 
7. jun 2011. godine

Ova presuda će postati pravosnažna u okolnostima predviđenim članom 44, stav 2. Konvencije. Moguće su redaktorske promene.

U predmetu Juhas Đurić protiv Srbije,

Evropski sud za ljudska prava (Drugo odeljenje), na zasedanju Veća u sastavu:

FrançoiseTulkens, predsednik,

Danutė Jočienė,

Dragoljub Popović,

Giorgio Malinverni,

Işıl Karakaş,

Guido Raimondi,

Paulo Pinto de Albuquerque, sudije,

i Stanley Naismith, sekretar odeljenja.

posle većanja na zatvorenoj sednici održanoj 17. maja 2011. godine, izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (broj 48155/06) protiv Srbije, koju je Sudu prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija"), podneo državljanin Srbije, g. Viktor Juhas Đurić (u daljem tekstu: "Podnosilac predstavke"), 20. novembra 2006. godine.

2. Vladu Srbije (u daljem tekstu: "Vlada") zastupao je njen zastupnik, g. S. Carić.

3. Podnosilac predstavke je tvrdio da mu je bio uskraćen pristup sudu prilikom odlučivanja o njegovim građanskim pravima i obavezama. On se dalje žalio na dužinu predmetnog parničnog postupka, kao i na to što je Država ometala njegovo pravo da podnese predstavku Sudu.

4. Predsednik Drugog odeljenja je 21. aprila 2010. godine odlučio da Vladu obavesti o predstavci. Takođe je odlučeno da se dopuštenost i osnovanost predstavke razmatraju istovremeno (raniji član 29. stav 3. Konvencije).

ČINjENICE

I. OKOLNOSTI PREDMETA

5. Podnosilac predstavke je rođen 1966. godine. On je advokat i živi u Subotici, Srbija.

6. Činjenice predmeta, kako su ih stranke iznele, mogu se sumirati na sledeći način.

A. Zahtev podnosioca predstavke u vezi sa D. G.

7. Policijska stanica u Subotici je 19. maja 2004. godine imenovala podnosioca predstavke da zastupa D. G., osumnjičenog u pretkrivičnom postupku, za vreme njegovog ispitivanja od strane policije. Podnosilac predstavke sem ovog saslušanja nije pružio osumnjičenom nikakvu pravnu pomoć.

8. Podnosilac predstavke je istog dana podneo zahtev policiji, tražeći isplatu njegovog honorara u skladu sa Tarifom Advokatske komore.

9. Pošto nije primio odgovor, podnosilac predstavke je 13. septembra 2004. godine podneo parničnu tužbu Opštinskom sudu u Subotici, tražeći da mu se nadoknadi honorar (7.800 srpskih dinara, približno 105 evra, u to vreme prema deviznom kursu Narodne banke Srbije).

10. Opštinski sud je 21. aprila 2005. godine doneo presudu zbog izostanka u korist podnosioca predstavke. On je time naložio Policijskoj stanici u Subotici da isplati ukupno 18.800 dinara (približno 230 evra u to vreme), na ime honorara i sudskih troškova, plus zateznu kamatu.

11. Okružni sud u Subotici je 15. avgusta 2005. godine ukinuo ovu presudu po žalbi.

12. Opštinski sud se 23. januara 2006. godine oglasio stvarno nenadležnim za postupanje i naložio da podnosilac predstavke plati 10.500 za sudske troškove (približno 120 evra u to vreme).

13. Okružni sud je 29. septembra 2006. godine potvrdio ovu odluku po žalbi, a ona je time postala pravosnažna.

14. I Opštinski sud i Okružni sud su smatrali, inter alia, da se predmetni honorar odnosi na pretkrivični postupak, koji je posebna vrsta administrativnog postupka, a ne zvanični krivični postupak, i zaključili da o njegovom zahtevu ne treba da odlučuju parnični sudovi. Policija je, međutim, imala obavezu da donese odluku o zahtevu podnosioca predstavke.

15. Podnosilac predstavke je 13. novembra 2006. godine platio troškove postupka koji su mu određeni.

16. Na osnovu toga što je pogrešno usmerio svoju uplatu od 13. novembra 2006. godine podnosiocu predstavke je 23. januara 2008. godine još jednom naloženo da plati predmetne sudske troškove plus zateznu kamatu. Do marta 2009. godine podnosilac predstavke je prema tome platio još 18.068 dinara (približno 190 evra u to vreme).

B. Zahtev podnosioca predstavke u vezi sa G. I., D. Č., V. Đ., B. Đ. i D. Đ.

17. Policijska stanica u Subotici je 31. jula 2006. godine imenovala podnosioca predstavke da zastupa G. I., D. Č., V. Đ., B. Đ. i D. Đ., sve osumnjičene u pretkrivičnom postupku, za vreme ispitivanja od strane policije.

18. Podnosilac predstavke je istog dana podneo zahtev policiji radi isplate svog honorara u skladu sa Tarifom Advokatske komore (ukupno 12.960 dinara, približno 155 evra u to vreme).

V. Zahtev podnosioca predstavke u vezi sa S. S., B. B., A. S. i D. J.

19. Policijska stanica u Subotici 6. avgusta 2008. godine, 24. aprila 2009. godine, 19. maja 2009. godine i 1. juna 2009. godine je imenovala podnosioca predstavke da zastupa S. S., B. B., A. S. i D. J., sve osumnjičene u pretkrivičnom postupku, za vreme ispitivanja od strane policije.

20. Podnosilac predstavke je 11. avgusta 2008. godine, 11. maja 2009. godine, odnosno 21. maja 2009. godine podneo zahtev policiji, tražeći isplatu njegovog honorara u skladu sa Tarifom Advokatske komore (ukupno 48.000 dinara, približno 500 evra u to vreme).

II. RELEVANTNO DOMAĆE PRAVO I PRAKSA

A. Zakonik o krivičnom postupku (objavljen u "Službenom listu Savezne Republike Jugoslavije" - Sl. list SRJ - br. 70/01 i 68/02, kao i u "Sl. glasniku RS" - Sl. glasnik RS - br. 58/04, 85/05 i 115/05)

21. Član 193. stav 1. predviđa, inter alia, da troškovi krivičnog postupka obuhvataju sve troškove nastale u vezi sa krivičnim postupkom, "od početka do završetka".

22. Član 193. stav 6. predviđa da troškove nastale u toku pretkrivičnog postupka, koji se odnose na honorar koji se plaća advokatu koga policija imenuje, pokriva sama policija.

23. Član 196. predviđa, inter alia, da okrivljen koji je osuđen snosi troškove krivičnog postupka.

24. Član 197. stav 1. predviđa da se, inter alia, ako se krivični postupak protiv tuženog obustavi, optužni nalog odbaci, ili tuženi bude oslobođen, troškovi advokata odbrane pokrivaju iz budžeta suda.

25. Član 197. stav 6. predviđa da, inter alia, ako krivični sud odbaci zahtev za naknadu troškova prema članu 197. stav 1., ili ako odluku po zahtevu ne donese u roku od tri meseca, tuženi i njegov ili njen advokat imaju pravo na podnesu posebnu tužbu u parničnom postupku.

26. Član 225., inter alia, utvrđuje opšte dužnosti policije za vreme pretkrivičnog postupka.

27. Član 226. st. 7-9, inter alia, reguliše ispitivanje od strane policije, lica osumnjičenih da su počinila krivično delo, čije izjave mogu, u određenim uslovima, biti upotrebljene kao dokaz u kasnijem krivičnom postupku.

28. Član 243. predviđa, inter alia, da zvanična sudska istraga počinje po usvajanju posebne sudske odluke u tom smislu.

B. Relevantan komentar u vezi sa čl. 193, 225 i 226. Zakonika o krivičnom postupku

29. Troškovi koje policija pokriva u vezi sa članom 225. Zakonika o krivičnom postupku ne mogu se smatrati troškovima krivičnog postupka u smislu člana 193. istog (vidi Komentar Zakonika o krivičnom postupku, prof. Dr Tihomir Vasiljević i prof. Dr Momčilo Grubač, IDP Justinijan, Beograd, 2005, str. 338, stav 2.).

30. Opšte dužnosti policije za vreme pretkrivičnog postupka nisu zvanično regulisane Zakonikom o krivičnom postupku, uz izuzetak aktivnosti o kojima je reč u članu 226. st. 7-9 (ibid., str. 397, stav 8.).

V. Odluka istražnog sudije Okružnog suda u Subotici (Ki 25/04 iz februara 2005. godine)

31. Istražni sudija je utvrdio, inter alia, da tuženi protiv koga su optužbe povučene nema pravo na potpunu naknadu advokatskih troškova iz budžeta Okružnog suda u Subotici. Posebno, on je konstatovao da je na policiji da pokrije takve troškove, pošto se deo ovih troškova odnosio na pravne usluge pružene za vreme pretkrivičnog postupka (advokat tuženog u domaćem postupku, a u ovom predmetu podnosilac predstavke pred Sudom).

G. Zakon o parničnom postupku iz 2004. godine (objavljen u "Sl. glasniku RS", broj 125/04)

32. Član 1. predviđa, inter alia, da se Zakon o parničnom postupku primenjuje na sve imovinske sporove, izuzev onih gde zakon izričito predviđa drugačiji postupak.

33. Član 16. predviđa, inter alia, da ako sud utvrdi odsustvo nadležnosti ratione materiae, on, po službenoj dužnosti, odbacuje predmetni zahtev bez obzira na fazu postupka.

D. Zakon o sudovima (objavljen u "Sl. glasniku RS", br. 46/91, 60/91, 18/92 i 71/92)

34. Član 12. stav 2. (a) predviđa da opštinski sudovi imaju nadležnost da donose odluke u vezi sa imovinskopravnim zahtevima, ukoliko ne spadaju u nadležnost trgovinskih sudova.

35. Član 17. stav 1 (z) predviđa da je Vrhovni sud nadležan da ocenjuje zakonitost svih pravosnažnih upravnih odluka koje je Država donela, sem ako zakon izričito ne predviđa drugačije.

36. Član 17. stav 2. (v) predviđa da Vrhovni sud rešava sukobe nadležnosti između nižih sudova.

Đ. Zakon o uređenju sudova (objavljen u "Sl. glasniku RS", br. 63/01, 42/02, 27/03, 29/04, 101/05 i 46/06)

37. Član 4. predviđa da sud ne može odbiti da razmatra zahtev za koji je njegova nadležnost utvrđena zakonom ili Ustavom.

E. Zakon o opštem upravnom postupku (objavljen u "Sl. listu SRJ", br. 33/97 i 31/01)

38. Član 208. stav 1 predviđa, inter alia, da je u jednostavnim stvarima organ uprave dužan da donese odluku u roku od mesec dana od kada je tužilac podneo svoj zahtev. U svim drugim slučajevima, upravni organ donosi odluku u roku od dva meseca od tada.

39. Član 208. stav 2 omogućava tužiocu o čijem zahtevu odluka nije doneta u rokovima utvrđenim u prethodnom stavu da uloži žalbu kao da je njegov zahtev odbijen. Kada žalba nije dozvoljena, tužilac ima pravo da neposredno pokrene upravni spor pred nadležnim sudom.

Ž. Zakon o upravnim sporovima (objavljen u "Sl. listu SRJ", broj 46/96)

40. Član 6. predviđa da se upravni spor može jedino pokrenuti protiv "upravnog akta", koji je, inter alia, akt/odluka koju je usvojio državni organ prilikom odlučivanja o pravima i obavezama u vezi sa "upravnom stvari".

41. Član 9. stav 1 (1) predviđa da se upravni spor ne može pokrenuti protiv "akta"/odluke donete u stvarima gde se sudska naknada obezbeđuje van upravnih sporova.

42. Čl. 8 i 24. predviđaju, inter alia, da tužilac koji je podneo zahtev organu uprave ima pravo da pokrene upravni spor pred sudom u sledećim situacijama:

(i) Ako žalbeni organ ne donese odluku po njegovoj/njenoj žalbi u roku od šezdeset dana, tužilac može ponoviti zahtev, a ako žalbeni organ odbije da donese odluku u roku od dodatnih sedam dana, tužilac može pokrenuti upravni spor.

(ii) U skladu sa uslovima utvrđenim pod (i) u gornjem tekstu, ako prvostepeni organ uprave ne donese odluku i ako nema pravo na žalbu, tužilac može neposredno pokrenuti upravni spor.

(iii) Ako prvostepeni organ uprave ne donese odluku na osnovu zahteva tužioca u roku od šezdeset dana, u stvarima gde žalba nije isključena, tužilac ima pravo da podnese navedeni zahtev žalbenom organu uprave. Ako taj organ donese odluku, tužilac ima pravo da pokrene uspravni spor protiv nje, i ako ne donese odluku tužilac ima pravo da pokrene upravni spor u skladu sa uslovima utvrđenim pod (i) u gornjem tekstu.

43. Član 41. stav 5. predviđa da kada se upravni spor pokrene prema članu 24. sud, ako donese odluku u korist tužioca, nalaže predmetnom organu uprave da odluči o prvobitnom zahtevu tužioca.

44. Član 63. predviđa, inter alia, da ako navedeni organ uprave ne ispuni ovaj nalog u roku od trideset dana, tužilac ima pravo da podnese predlog za izvršenje sudske odluke. Ako organ uprave ne odgovori na ovaj zahtev u roku od sedam dana, tužilac može da traži od suda da odluči o osnovanosti njegovog predmeta, tj. da donese neophodnu odluku umesto organa uprave. Sud zatim traži informacije od organa uprave o razlozima zbog kojih nije ispunio nalog suda. Ako organ uprave ne odgovori u roku od sedam dana ili ako njegovo objašnjenje ne zadovolji sud, sud sam odlučuje o prvobitnom zahtevu tužioca.

45. Član 41. st. 1-4, 61 i 62 predviđaju detalje u vezi sa drugim situacijama u kojima se može odlučiti o osnovanosti zahteva tužioca.

Z. Relevantni komentar u vezi sa članom 24. Zakona o upravnim sporovima

46. Ne postoji krajnji rok za pokretanje upravnog spora u skladu sa članom 24. Zakona o upravnim sporovima (vidi Komentar Zakona o opštem upravnom postupku i Zakona o upravnim sporovima, Svetislav Vuković, Poslovni biro, Beograd, 2006, str. 219).

I. Relevantna domaća sudska praksa koju je Vlada dostavila

47. U šest presuda donetih između 8. decembra 1999. godine i 9. aprila 2009. godine Vrhovni vojni sud, odnosno Vrhovni sud Srbije, odlučivali su o osnovanosti upravnih sporova u vezi sa pravima na penziju, pravima na izbore, opštinskim rešenjima o imovinsko pravnim zahtevima, invalidnini i predloženoj promeni u registraciji lica ovlašćenih da zastupaju političke stranke (vidi Up. br. 2530/03, Už. 133/92, Už. 11/08, U. br. 1739/08, U. br. 48/08 i U. br. 1093/02).

PRAVO

I. NAVODNA POVREDA ČLANA 6. STAV 1. KONVENCIJE

48. Podnosilac predstavke se žalio prema članu 6. stav 1. da mu je uskraćen pristup sudu prilikom odlučivanja o njegovim građanskim pravima i obavezama, tj. isplati predmetnog honorara. Podnosilac predstavke se dalje žalio, prema istoj odredbi, na dužinu postupka pred sudovima u Subotici.

49. Član 6. stav 1. Konvencije, u relevantnom delu, glasi kako sledi:

"Svako, tokom odlučivanja o njegovim građanskim pravima i obavezama ..., ima pravo na pravičnu ... raspravu u razumnom roku pred ... sudom, obrazovanim na osnovu zakona."

A. U vezi sa pristupom sudu

1. Dopuštenost

(a) Član 35. stav 3 (b) Konvencije

50. Vlada je tvrdila da pritužbu podnosioca predstavke u vezi sa njegovim honorarom od 19. maja 2004. godine treba proglasiti nedopuštenom "pošto nije pretrpeo značajnu štetu" u smislu značenja člana 35. stav 3 (b) Konvencije. Ona je posebno konstatovala da se pritužba podnosioca predstavke odnosi na honorar u iznosu od samo 105 evra, i dodala da su je i pored toga i Opštinski i Okružni sud u Subotici na valjani način razmotrili. Najzad, Vlada se pozvala na nedavnu praksu Suda (Mihai Ionescu protiv Rumunije (odluka), br. 36659/04, 1. jun 2010. godine; i Bock protiv Nemačke (odluka), 19. januar 2010. godine), smatrajući je posebno bitnom.

51. Podnosilac predstavke je potvrdio da se njegov zahtev tiče relativno malog iznosa, ali je tvrdio da se on znatno uvećao od tada zbog zatezne kamate. On je dalje konstatovao iznos honorara čiju je isplatu od strane policije kasnije tražio (vidi st. 17-20. u gornjem tekstu); pozvao se na sudske troškove koje je platio ili koju su izvršeni protiv njega (vidi st. 12, 15. i 16. u gornjem tekstu); i podsetio, u ovom kontekstu, da je prosečna plata u Srbiji otprilike 310 evra. Podnosilac predstavke je takođe istakao da je član 35. stav 3. (b) Konvencije nije bio na snazi u vreme kada je podneo predstavku Sudu, i tvrdio da glavni problem u predmetnom slučaju nije prvenstveno finansijski: on se odnosio na isplatu honorara advokatu odbrane imenovanom od strane policije u toku pretkrivičnog postupka, tj. na pitanje od velikog značaja za funkcionisanje celokupnog sistema krivične pravde u Srbiji. Najzad, zahtev podnosioca predstavke domaći sudovi nisu "na valjani način razmotrili" pošto nisu dali objašnjenje zašto su ga smatrali pre upravnim, a ne parničnim predmetom.

52. Sud podseća da član 35. Konvencije, kako je izmenjen Protokolom broj 14, koji je stupio na snagu 1. juna 2010. godine, predviđa sledeće:

"3. Sud proglašava nedopuštenom svaku pojedinačnu predstavku podnetu prema članu 34. ako smatra da:

...

b. Podnosilac predstavke nije pretrpeo značajnu štetu, sem ako poštovanje ljudskih prava kako je definisano Konvencijom i protokolima uz nju ne zahteva razmatranje osnovanosti predstavke i predviđa da se nijedan predmet ne može odbaciti na osnovu kog je na valjani način razmotren od strane domaćeg suda."

53. Kao što je navedeno u stavu 79. Objašnjenja uz Protokol broj 14: "Novi kriterijum može dovesti do toga da se određeni predmeti proglase nedopuštenim, što može da ima za posledicu presudu bez pozivanja na njega. Njegov glavni efekat će, međutim, verovatno biti što će on u dugoročnom smislu omogućiti brže rešavanje neosnovanih predmeta. ".

54. Glavni aspekt ovog novog kriterijuma je da li je podnosilac predstavke pretrpeo značajnu štetu, čija se ocena može sama zasnivati na kriterijumima kao što su finansijski značaj predmetnog pitanja ili važnost predmeta za podnosioca predstavke (vidi, na primer, Mihai Ionescu protiv Rumunije (odluka), citiran u gornjem tekstu).

55. Međutim, čak i da Sud utvrdi da podnosilac predstavke nije pretrpeo značajnu štetu, on neće proglasiti predstavku nedopuštenom ako poštovanje ljudskih prava, kako je definisano Konvencijom i protokolima uz nju, zahteva razmatranje osnovanosti, ili ako domaći sud nije "valjano razmatrao" to pitanje.

56. Ako se vratimo na predmetni slučaj, čak i pod pretpostavkom da podnosilac predstavke nije pretrpeo značajnu štetu u vezi sa navedenim finansijskim uticajem i potpuno nevezano od njegovog zahteva da njegovu pritužbu sud propisno razmatra, Sud je mišljenja da poštovanje ljudskih prava, kako je definisano Konvencijom, zahteva da se razmatra osnovanost. Kao što je podnosilac predstavke primetio, uloga advokata koga je policija imenovala u pretkrivičnom postupku je presudna u smislu održavanja funkcionisanja i pravičnosti sistema krivične pravde u Srbiji, posebno što se izjave date u njegovom/njenom prisustvu mogu upotrebiti kao dokaz u kasnijem krivičnom postupku (vidi stav 27. u gornjem tekstu). Prema tome, proizlazi da se pitanja tesno povezana sa procesnim statusom tih advokata, uključujući i isplatu njihovih honorara, bez kojih se jasno ne može računati na njihovo kontinuirano učešće, ne mogu smatrati beznačajnim, ili, sledstveno tome, kao nešto što ne zaslužuje razmatranje osnovanosti.

57. U vezi sa odlukama Suda u predmetima Mihai Ionescu protiv Rumunije i Bock protiv Nemačke (oba citirana u gornjem tekstu), primetno je da se ovi predmeti jasno razlikuju od predmetne predstavke pošto se, inter alia, prvi odnosio na pristup sudu u predmetu u vezi sa ugovornim obavezama između podnosioca predstavke i transportnog preduzeća, dok se drugi odnosio na dužinu postupka u parnici u kojoj je podnosilac predstavke tražio 7.99 evra za lekove koje mu je prepisao lekar. Drugim rečima, nijedan nije pokrenuo pitanja od opšteg interesa.

58. S obzirom na gore navedeno, primedba Vlade se mora odbiti.

(b) Iskorišćavanje domaćih pravnih sredstava

59. Vlada je iznela da podnosilac predstavke nije iskoristio relevantna upravna sredstva i da posle toga nije pokrenuo, da je bilo potrebno, upravni spor pred Vrhovnim sudom.

60. Sud smatra da ova primedba ulazi u samu suštinu pitanja da li je podnosiocu predstavke uskraćeno pravo na pristup sudu prilikom odlučivanja o njegovim građanskim pravima i obavezama, u vezi sa povredom člana 6. stav 1. Konvencije. Ona će stoga biti adekvatnije razmotrena u fazi osnovanosti.

(v) Zaključak

61. Sud konstatuje da pritužba podnosioca predstavke nije očigledno neosnovana u smislu značenja člana 35. stav 3. Konvencije. On dalje konstatuje da nije nedopuštena ni po jednom drugom osnovu. Zbog toga se mora proglasiti dopuštenom.

2. Osnovanost

62. Vlada je iznela da nije došlo do povrede Konvencije pošto podnosiocu predstavke nije uskraćen pristup sudu u vezi sa njegovim zahtevom za isplatu honorara. Zapravo, on je jednostavno izabrao neodgovarajući put naknade, tj. parničnu tužbu, umesto da je upotrebio postojeća upravna sredstva, a zatim, da ukoliko je bilo potrebe, pokrenuo upravni spor pred Vrhovnim sudom. Dalje, podnosilac predstavke je trebalo da pokuša sa upravnim putem čak i da je sumnjao u njegovu efikasnost. Najzad, Vlada je iznela da su domaći sudovi često presuđivali u upravnim sporovima o samoj osnovanosti zahteva tužioca, u kom smislu je Sudu dostavila relevantnu domaću sudsku praksu (vidi stav 47. u gornjem tekstu).

63. Podnosilac predstavke je prvo tvrdio da 19. maja 2004. godine nije pokrenuo upravni postupak, pošto je umesto toga samo tražio od policije da mu isplati honorar. Drugo, ovo plaćanje nije upravna stvar kako je definisano čl. 6 i 9. Zakona o upravnim sporovima (vidi st. 40 i 41. u gornjem tekstu). To je pre spor oko materijalne naknade iz člana 1. Zakona o parničnom postupku, i, kao takav, utuživ pred parničnim sudovima (vidi stav 32. u gornjem tekstu). Treće, čak i pod pretpostavkom da se upravni put može smatrati dostupnim, on se ne može smatrati delotvornim u predmetu kao što je predmet podnosioca predstavke pošto Vlada nije dostavila relevantnu domaću sudsku praksu u tom smislu. Štaviše, naknada kroz upravni put bi trajala predugo, i uključila bi i Vrhovni sud koji obično uopšte nije voljan da odlučuje o osnovanosti predmeta, i koji umesto toga radije ukida spornu odluku i vraća predmet na ponovno razmatranje u upravnom postupku. Četvrto, podnosilac predstavke je podsetio da je, u svakom slučaju, čak i kada postoji nekoliko dostupnih delotvornih pravnih sredstava, na podnosiocu predstavke da izabere koje pravno sredstvo će upotrebiti.

64. U presudi u predmetu Golder protiv Ujedinjenog Kraljevstva od 21. februara 1975. godine, Sud je utvrdio da član 6. stav 1. "svakome obezbeđuje pravo na tužbu u vezi sa građanskim pravima i obavezama pred sudom" (stav 36., serija A br. 18). Na ovo "pravo na sud", gde je pravo na pristup jedan njegov aspekt, može se osloniti svako ko smatra, na dokazivim osnovama, da je ometanje u vršenje njegovog ili njenog građanskog prava nezakonito i žali se da nije imao priliku da tu tužbu podnese sudu, čime se ispunjavaju zahtevi iz člana 6. stav 1. (vidi, inter alia, Roche protiv Ujedinjenog Kraljevstva [VV], br. 32555/96, stav 117., ECHR 2005-X).

65. Ako se vratimo na predmetni slučaj, konstatuje se da zahtevi podnosioca predstavke za isplatu honorara jasno spadaju u okvir člana 6. stav 1. (vidi, mutatis mutandis, Editions Périscope protiv Francuske, 26. mart 1992. godine, stav 40., serija A br. 234-B). Dalje, iako zadatak Suda nije da odlučuje koji domaći sud, parnični ili upravni, ima nadležnost da odlučuje o osnovanosti ovih zahteva (vidi Beneficio Cappella Paolini protiv San Marina, br. 40786/98, stav 29., ECHR 2004-VIII (izvodi)), konstatuje se: (i) da su domaći parnični sudovi razmatrali pitanje honorara kao upravnu stvar i da su s tim u vezi ponudili određeno obrazloženje (vidi stav 14. u gornjem tekstu); (ii) da je podnosilac predstavke prema tome mogao da upotrebi upravni put i, da je bilo potrebno, iznese svoj predmet pred Vrhovni sud, očigledno bez roka u kome to treba da učini (vidi st. 38-46 u gornjem tekstu); i (iii) je Vrhovni sud mogao, konačno, ili presuditi o osnovanosti ili ukazati koji drugi sud ima nadležnost da postupi po tom pitanju (vidi st. 44, 35. i 36. u gornjem tekstu, tim redosledom; uporediti takođe sa predmetom Beneficio Cappella Paolini protiv San Marina, citiran u gornjem tekstu, gde su i parnični i upravni sudovi odbili nadležnost). Najzad, podnosilac predstavke nije dostavio domaću sudsku praksu u smislu da su se u nekom drugom predmetu kao što je njegov parnični sudovi proglasili nadležnim ratione materiae, dok je Tužena država, sa svoje strane, dostavila praksu koja ukazuje da je domaće pravosuđe spremno da razmatra veoma različite tužbe u kontekstu upravnih sporova, kao i da dosudi naknadu na osnovu osnovanosti, gde je prikladno (vidi stav 47. u gornjem tekstu).

66. U takvim okolnostima, Sud ne može a da ne zaključi da podnosilac predstavke nije bio lišen pristupa sudu prilikom odlučivanja o njegovim građanskim pravima i obavezama. Shodno tome, nije bilo povrede člana 6. stav 1. Konvencije.

67. Sud dalje nalazi da u svetlu ovog zaključka nije neophodno da odluči o primedbi Vlade u vezi sa iscrpljenjem domaćih pravnih sredstava.

B. U vezi sa dužinom postupaka pred parničnim sudovima

68. Sporni postupci pred Opštinskim i Okružnim sudovima u Subotici trajali su od septembra 2004. godine do septembra 2006. godine, u kom periodu je žalba podnosioca predstavke razmatrana na dve instance. Proizlazi da je ovaj deo predstavke očigledno neosnovan i da se, kao takav, mora odbaciti u skladu sa članom 35. st. 3 i 4. Konvencije.

II. OBAVEZE PREMA ČLANU 34. KONVENCIJE

69. Podnosilac predstavke je konstatovao da je prepisku sa Sudom primao sa značajnim zakašnjenjem i da su, dalje, sam koverat već otvorili drugi. S tim u vezi, on je rekao da bi to mogla biti ili "nevina greška" na strani Pošte Srbije ili namerno sprečavanje delotvorne primene njegovog prava na predstavku Sudu u smislu člana 34. Konvencije. Kao potporu ovom drugom, podnosilac predstavke je podsetio da je Pošta Srbije državno preduzeće, i naglasio da se njegova predstavka pred Sudom tiče osetljivih policijskih pitanja.

70. Vlada je iznela da nije bilo povrede člana 34. Konvencije, pošto Država nije vršila pritisak na podnosioca predstavke, bilo posredno ili neposredno, da bi ga odvratila da Sudu podnese ppedstavku. Kašnjenje na koje se podnosilac predstavke poziva je čisto tehničke prirode, činjenica dobro poznata Sudu sa kojom se susreo u mnogim drugim predmetima protiv Srbije koji pred njim još nisu rešeni.

71. Član 34. Konvencije predviđa sledeće:

"Sud može da prima predstavke od svakog lica, nevladine organizacije ili grupe lica koji tvrde da su žrtve povrede prava ustanovljenih Konvencijom ili protokolima uz nju, učinjene od strane neke Visoke strane ugovornice. Visoke strane ugovornice obavezuju se da ni na koji način ne ometaju delotvorno vršenje ovog prava."

72. Prema praksi Suda, pritužba prema članu 34. Konvencije ne pokreće nikakvo pitanje dopuštenosti prema Konvenciji (vidi Cooke protiv Austrije, br. 25878/94, stav 46., 8. februar 2000. godine; i Ergi protiv Turske, presuda od 28. jula 1998. godine, stav 105., Izveštaji 1998-IV).

73. Sud konstatuje da član 34. Konvencije nameće obavezu Državi ugovornici da ne ometa pravo pojedinca da delotvorno podnese i zastupa predstavku pred Sudom. Iako je nametnuta obaveza procesne prirode, koja se razlikuje od materijalnog prava utvrđenog Konvencijom i protokolima, iz same suštine ovog procesnog prava proističe da pojedinci imaju otvorenu mogućnost da se pritužuju zbog njegovog navodnog kršenja u postupku prema Konvenciji (vidi Manoussos protiv Republike Češke i Nemačke (odluka), br. 46468/99, 9. jul 2002. godine).

74. Od najveće je važnosti za delotvorno funkcionisanje sistema pojedinačne predstavke prema članu 34. da podnosioci predstavke budu u stanju da slobodno komuniciraju sa Sudom bez izlaganja bilo kakvom pritisku od strane vlasti da povuku ili izmene svoje pritužbe. U ovom kontekstu, "pritisak" obuhvata ne samo posrednu prinudu i flagrantne postupke zastrašivanja, već i druga nepropisna neposredna dela ili kontakte osmišljena radi odvraćanja ili obeshrabrivanja podnosilaca predstavki da koriste pravno sredstvo prema Konvenciji. Pitanje da li kontakti između vlasti i podnosioca predstavke predstavljaju neprihvatljivu praksu sa tačke gledišta člana 34. mora se utvrditi u svetlu posebnih okolnosti (ibid.).

75. Ako se vratimo na predmetni slučaj, Sud nalazi da postoje nedovoljne činjenične osnove da bi zaključio da su se organi Tužene države na neki način umešali u pravo podnosioca predstavke na pojedinačnu predstavku, a može se uočiti da je i sam podnosilac predstavke dozvolio mogućnost da je cela situacija nastala zbog "nevine greške". Dalje slučaj je, kao što je Vlada istakla, da je Sud imao problema sa kašnjenjem poštanskih pošiljki za i iz Srbije, a svakako ne može se spekulisati ko je mogao otvoriti koverat sa prepiskom upućenom podnosiocu predstavke i u kom kontekstu.

76. S obzirom na gore navedeno, Sud nalazi da Tužena država nije propustila da ispuni svoje obaveze prema članu 34. Konvencije.

IZ TIH RAZLOGA, SUD JEDNOGLASNO

1. Odlučuje da združi osnovanost preliminarne primedbe Vlade u vezi sa neiscrpljenjem domaćih pravnih sredstava u vezi sa pritužbom podnosioca predstavke na pristup sudu;

2. Proglašava pritužbu u vezi sa pristupom podnosioca predstavke sudu dopuštenom, a pritužbu na dužinu predmetnog postupka nedopuštenom;

3. Utvrđuje da nije bilo povrede člana 6. stav 1. Konvencije;

4. Utvrđuje da Tužena država nije propustila da ispuni svoje obaveze prema članu 34. Konvencije;

5. Utvrđuje da u svetlu njegovih zaključaka pod tačkama 2 i 3. nije neophodno odlučivati o preliminarnoj primedbi Vlade navedenoj u tački 1.

Sastavljeno na engleskom jeziku i dostavljeno u pisanoj formi na dan 14. decembra 2010. godine u skladu sa pravilom 77 stavovi 2. i 3. Poslovnika Suda.

Stanley Naismith
Sekretar	Françoise Tulkens
Predsednik