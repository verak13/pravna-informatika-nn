SAVET EVROPE
EVROPSKI SUD ZA LjUDSKA PRAVA
DRUGO ODELjENjE
ĐERMANOVIĆ protiv SRBIJE
(Predstavka br. 48497/06)
PRESUDA
STRAZBUR
23. februar 2010. godine

Ova presuda će postati pravosnažna u okolnostima predviđenim članom 44, stav 2 Konvencije. Moguće su redaktorske promene.

 

U predmetu Đermanović protiv Srbije, Evropski sud za ljudska prava (Drugo odeljenje) zasedajući u veću u čijem su sastavu bili:

Françoise Tulkens, predsednik,

Ireneu Cabral Barreto,

Vladimiro Zagrebelsky,

Danutė Jočienė,

Dragoljub Popović,

András Sajó,

Nona Tsotsoria, sudije,

i Sally Dollé, sekretar Odeljenja,

posle većanja na zatvorenoj sednici održanoj 2. februara 2010. godine, izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (br. 48497/06) protiv Republike Srbije, koju je Sudu podneo prema članu 34. Konvencije za zaštitu ljudskih prava i osnovnih sloboda ("Konvencija"), državljanin Srbije, g. Dušan Đermanović ("podnosilac predstavke"), dana 24. novembra 2006. godine.

2. Podnosioca predstavke zastupala je gđa A. Gaćeša, advokat iz Novog Sada. Vladu Srbije ("Vlada") zastupao je njen zastupnik, g. S. Carić.

3. Podnosilac predstavke je tvrdio da su dužinom i uslovima njegovog pritvora, kao i neodgovarajućom lekarskom negom u tom periodu, povređena njegova prava prema čl. 3, 5 i 6. Konvencije.

4. Predsednik Drugog odeljenja je 30. avgusta 2007. godine odlučio da Vladu obavesti o predstavci. Odlučeno je, takođe, da se osnovanost predstavke razmatra istovremeno kad i njena dopuštenost (član 29. stav 3).

ČINjENICE

I. OKOLNOSTI PREDMETA

A. Krivični postupak

5. Podnosilac predstavke je rođen 1966. godine i živi u Novom Sadu.

6. Nadležni organi su 24. marta 2003. godine pokrenuli krivični istražni postupak u odnosu na podnosioca predstavke zbog sumnje da je zloupotrebio službeni položaj i falsifikovao službene isprave. Podnosioca predstavke je istog dana ispitao istražni sudija, kojom prilikom je prijavio privremenu adresu.

7. Policija je 5. maja 2003. godine pretražila stan u vlasništvu podnosioca predstavke na adresi njegovog prebivališta. Majka podnosioca predstavke, koja je bila prisutna prilikom pretresa, izjavila je da podnosilac predstavke nije živeo u tom stanu više od dve godine. Prema zvaničnom policijskom izveštaju, policija se zatim telefonom obratila podnosiocu predstavke i on ih je obavestio da traži novi stan.

8. Kasnije, posle zahteva Okružnog javnog tužilaštva u Novom Sadu, 2. juna 2003. godine, Okružni sud u Novom Sadu je doneo rešenje o određivanju pritvora prema članu 142(2)(1) Zakonika o krivičnom postupku (opasnost od bekstva) i izdavanju naloga za njegovo hapšenje. Podnosilac predstavke je uložio žalbu na ovu odluku. Advokat podnosioca predstavke je 4. juna 2003. godine dostavila Okružnom sudu u Novom Sadu novu adresu podnosioca predstavke, tvrdeći da je to već uradila 8. maja 2003. godine. Međutim, Vrhovni sud je 23. juna 2003. godine odbio žalbu protiv rešenja o pritvoru.

9. Okružno javno tužilaštvo je 17. oktobra 2003. godine protiv podnosioca predstavke podnelo optužnicu, a uskoro posle toga, 11. decembra 2003. godine, Okružni sud je ukinuo rešenje o pritvoru podnosioca predstavke i odredio jemstvo od 40.000 evra. Podnosilac predstavke je lično došao na pretres u sud. Međutim, Vrhovni sud je ukinuo rešenje o jemstvu i vratio predmet na ponovno suđenje. Okružni sud je posle toga ponovo doneo rešenje o pritvoru podnosioca predstavke pošto je njegovo ponašanje do tada pokazivalo veliku opasnost  od bekstva. Vrhovni sud je potvrdio ovo rešenje.

10. U međuvremenu, 6. februara 2004. godine podnosilac predstavke je priveden istražnom sudiji i zadržan u pritvoru. Podnosilac predstavke je tvrdio da je sam otišao u policijsku stanicu, ali se Vlada sa tim nije složila. Ispostavilo se da ne postoji zvanični policijski izveštaj o hapšenju podnosioca predstavke. U jedinom dokumentu koji se odnosi na događaj od tog datuma - napomeni istražnog sudije Okružnog suda u Novom Sadu - navodi se:

"Konstatuje se da su policajci... u 10.30 sati priveli [podnosioca predstavke] dežurnom istražnom sudiji ovog suda ... Okrivljeni  izjavljuje da se danas u 9.00 sati samoinicijativno javio SUP-u Novi Sad, zato što je čuo da ga radnici policije pozivaju da se javi..." 

11. Podnosilac predstavke je zatražio da bude pušten iz pritvora uz jemstvo i ponudio je 50.000 evra. Njegov predlog je odbijen kao neosnovan, pošto je "iznos [koji je] ostvario nezakonito pribavljenom imovinskom koristi nekoliko puta veći od ponuđenog iznosa", pa tako nije bilo garancija da neće pobeći. Njegov pritvor je posle toga redovno produžavan zbog tog rizika.

12. Okružni sud u Novom Sadu je 9. novembra 2004. godine osudio podnosioca predstavke na kaznu zatvora od četiri i po godine. Vrhovni sud je 15. juna 2005. godine ukinuo tu presudu i vratio predmet na nižu instancu, istovremeno produživši pritvor podnosiocu predstavke do suđenja kako bi se sprečilo njegovo bekstvo.

13. Podnosilac predstavke je podneo nekoliko predloga za puštanje na slobodu uz jemstvo, ali su njegovi predlozi odbijeni.

14. U obnovljenom postupku, Okružni sud je ponovo našao da je podnosilac predstavke kriv i osudio ga na zatvorsku kaznu od tri godine. Međutim, Vrhovni sud je tu presudu ukinuo 6. decembra 2006. godine, a pritvor podnosioca predstavke je produžen.

15. Početkom 2007. godine podnosilac predstavke je tražio da bude pušten iz pritvora zbog neodgovarajuće lekarske nege, ali je njegov zahtev odbijen u aprilu 2007. godine.

16. U obnovljenom postupku advokat podnosioca predstavke je prigovorio mišljenju veštaka koje je dostavljeno sudu. Ona je detaljno objasnila zdravstveno stanje podnosioca predstavke, žalila se na neodgovarajuće lečenje u pritvoru i naglasila da je njegovo zdravlje veoma pogoršano zbog trajanja pritvora.

17. U novoj presudi u predmetu podnosioca predstavke koja je usvojena 7. juna 2007. godine, sud je osudio podnosioca predstavke na kaznu zatvora od četiri godine, ali je odlučio da ga oslobodi. Međutim, podnosiocu predstavke je naloženo da ne napušta prebivalište i da se svakog meseca javlja Okružnom sudu, a ako to ne uradi da može biti vraćen u pritvor.

B. Zdravstveno stanje podnosioca predstavke

18. Podnosilac predstavke je prvi put pregledan 9. februara 2004. godine, ubrzo pošto je smešten u pritvor. U lekarskom izveštaju je zaključeno da je bio dobrog zdravlja.

19. Tokom 2004. godine utvrđeni su mu psihijatrijski problemi i nekoliko puta je bio u bolnici. U 2005. godini je patio od bolova u leđima, a u bolnicu je smešten zbog štrajka glađu. Tokom 2006. godine utvrđeno mu je benigno uvećanje na plućima. Osim zatvorske lekarske nege, od januara 2006. godine domaći sud je dozvolio podnosiocu predstavke da se redovno konsultuje sa svojim privatnim lekarom.

20. Krajem 2006. godine kod podnosioca predstavke je utvrđen Hepatitis C. Ispitivanje je organizovano u okviru dobrovoljnog poverljivog savetovališta i testiranja na HIV i Hepatitis, koje izgleda da je bilo dostupno u zatvoru u relevantnom vremenu.

21. Podnosilac predstavke je tvrdio da je njemu dijagnoza utvrđena još u novembru 2006. godine, dok je Vlada iznela da mu je dijagnoza utvrđena 6. decembra 2006. godine. Tokom pregleda od 1. decembra 2006. godine privatni lekar podnosioca predstavke nije ni pomenuo Hepatitis C.

22. Podnosilac predstavke je 25. januara 2007. godine počeo štrajk glađu.

23. Podnosioca predstavke je 8. februara 2007. godine pregledao njegov privatni lekar, koji je preporučio da ga pregleda specijalista za infektivne bolesti. Te konsultacije su obavljene 13. februara 2007. godine, kada je podnosilac predstavke obavio dalje analize krvi.

24. Zbog posledica štrajka glađu, podnosilac predstavke je 1. marta 2007. godine prebačen u Zatvorsku bolnicu u Beogradu zbog povećanja enzima u jetri. Međutim, on je odbio da ga pregleda bolničko osoblje, tvrdeći da se zarazio Hepatitisom za vreme njegovog poslednjeg boravka u toj bolnici. Advokat podnosioca predstavke je 19. marta 2007. godine zatražio od suda da on bude vraćen u Okružni zatvor u Novom Sadu, a 28. marta 2007. godine nadležni organi su postupili u skladu sa tim zahtevom. Pošto je otpušten iz Zatvorske bolnice u Beogradu, lekari su zaključili da nema tragova gladovanja i da podnosilac predstavke pati zbog uzimanja droga.

25. Po povratku, ponovo ga je pregledao specijalista za infektivne bolesti, koji je na osnovu daljih analiza krvi zaključio da su mu se enzimi jetre uvećali i da treba da mu se uradi biopsija jetre, što je učinjeno 23. aprila 2007. godine. Biopsijom je utvrđeno da podnosilac predstavke pati o hroničnog Hepatitisa C sa minimalnom aktivnošću i minimalnom fibrozom. U maju 2007. godine, uzorci su poslati na dodatna ispitivanja da se odredi njegov genotip i kako bi počeo anti-virusni tretman.

26. Podnosilac predstavke je 7. juna 2007. godine pušten iz pritvora, pre nego što su završena ispitivanja genotipa i pre nego što je počelo njegovo lečenje.

27. Prema lekarskom izveštaju od januara 2008. godine, pošto je podnosilac predstavke prošao anti-viralni tretman, njegova infekcija je bila u povlačenju.

II. RELEVANTNO DOMAĆE PRAVO

28. Relevantne odredbe Zakonika o krivičnom postupku (objavljen u "Službenom listu SRJ", br. 70/01, 68/02, 58/04, 115/05 i 40/07) na snazi u relevantnom vremenu glase kako sledi:

Član 136.

"Ako postoje okolnosti koje ukazuju da okrivljeni može pobeći, kriti se, otići u nepoznato mesto ili u inostranstvo, sud mu može, na osnovu obrazloženog rešenja, zabraniti da napušta mesto prebivališta...

Stranke se mogu žaliti na donošenje, proširenje ili ukidanje ... [navedene mere] ... a Državni tužilac može, takođe, da se žali na rešenje kojim se odbija njegov predlog za [njenu] primenu. Sudsko veće ... odlučuje po žalbi ... [u roku od tri dana] ... Žalba ne obustavlja izvršenje rešenja... "

Član 137.

"Okrivljeni koji će biti pritvoren ili je već pritvoren samo na osnovu okolnosti koje ukazuju da će pobeći ... [ili ako je propisno pozvan na sud, a jasno je da izbegava da dođe na glavno ročište] ..., može ostati na slobodi ili može biti pušten pod uslovom da on lično, ili neko drugo lice u njegovo ime, da kauciju kojom se garantuje da on neće pobeći do završetka krivičnog postupka i da okrivljeni sam obeća da se neće kriti ili promeniti mesto prebivališta bez dozvole."

Član 140. stav 1.

"Rešenje o kauciju pre i u toku [sudske] istrage donosi istražni sudija. Posle podizanja optužnice rešenje donosi predsednik veća a [kasnije] na glavnom ročištu samo veće."

Član 142(2)

"U svrhe nesmetanog vođenja krivičnog postupka... protiv lica za koje se osnovano sumnja da je počinilo krivično delo, može se naložiti pritvor ako se:

(1) Krije ili ako se ne može utvrditi njegov identitet, ili ako postoje druge okolnosti koje jasno ukazuju na rizik od begstva; ..."

Član 143.

"Pritvor se određuje rešenjem nadležnog suda...

Rešenje o pritvoru će se uručiti licu na koje se odnosi u trenutku lišavanja slobode, ali najkasnije u roku od 24 časa ...

Pritvoreno lice može uložiti žalbu sudskom veću protiv rešenja o pritvoru u roku od 24 časa od trenutka prijema istog. Žalba, rešenje o pritvoru i drugi spisi će odmah biti prosleđeni sudskom veću. Žalba ne odlaže izvršenje [osporavanog] rešenja...

U situaciji o kojoj je reč ... [u gornjem tekstu,] ... sudsko veće donosi rešenje po žalbi u roku od 48 sati."

Član 389. stav 4.

"Ako je tuženi u pritvoru do suđenja, drugostepeni sud razmatra nastavak razloga za tu meru i odlučuje da li da ga produži.

Protiv tog rešenja žalba nije dozvoljena."

29. Relevantne odredbe Zakona o izvršenju krivičnih sankcija (objavljen u "Službenom glasniku RS", broj 85/05) glase kako sledi:

Član 101.

"Osuđeni uživa besplatnu zdravstvenu zaštitu.

Osuđeni kome se u zavodu ne može pružiti odgovarajuća zdravstvena zaštita upućuje se u Specijalnu zatvorsku bolnicu ili drugu zdravstvenu ustanovu, a trudnica radi porođaja u porodilište.

Vreme provedeno na lečenju uračunava se ukaznu zatvora."

Član 102.

"Lečenje osuđenog se sprovodi uz njegov pristanak.

Prisilno hranjenje osuđenog nije dozvoljeno."

Član 245.

"Primenu mere pritvora nadzire predsednik okružnog suda na čijem je području sedište zavoda u kome se izvršava pritvor."

PRAVO

I. NAVODNA POVREDA ČLANA 3. KONVENCIJE

30. Podnosilac predstavke se žalio prema članu 3. Konvencije zbog navodno neodgovarajućeg lečenja koje mu je pruženo za vreme pritvora. Navedena odredba glasi:

"Niko ne sme biti podvrgnut mučenju, ili nečovečnom ili ponižavajućem postupanju ili kažnjavanju."

31. U svojim pisanim zapažanjima Sudu od 30. januara 2008. godine, podnosilac predstavke se prvi put, takođe, žalio i na opšte uslove pritvora, uključujući i veličinu ćelije i dozvoljene šetnje.

32. Sud podseća da, u vezi sa pritužbama koje nisu sadržane u inicijalnoj predstavki, protok roka od šest meseci se ne prekida do datuma kada se pritužba podnosi po prvi put (vidi Allan protiv Ujedinjenog Kraljevstva (odluka), broj 48539/99, 28. avgust 2001. godine).

33. S obzirom da je podnosilac predstavke pušten na slobodu 7. juna 2007. godine i da je svoju pritužbu na opšte uslove pritvora izneo tek gore navedenog dana, proizlazi da je ovaj deo pritužbe podnet van roka i da se mora odbaciti u skladu sa članom 35. st. 1 i 4. Konvencije.

34. Shodno tome, prilikom razmatranja pritužbe podnosioca predstavke prema članu 3., Sud će uzeti u obzir samo adekvatnost lečenja koje mu je pruženo u pritvoru.

A. Dopuštenost

35. Vlada je iznela da je podnosilac propustio da iscrpi domaća pravna sredstva. Ne oslanjajući se ni na jednu odredbu domaćeg prava, ona je tvrdila da se on mogao žaliti predsedniku Okružnog suda, kao i zatvorskim ili bolničkim organima.

36. Podnosilac predstavke se sa tim nije složio. On je tvrdio da je više puta obavestio nadležni sud o svom zdravstvenom stanju, ali uzalud.

37. Sud podseća da pravilo iscrpljenja domaćih pravnih sredstava sadržano u članu 35. stav 1. Konvencije zahteva da se podnosilac predstavke uobičajeno pozove na pravna sredstva koja su dostupna i dovoljna da obezbede naknadu u vezi sa navodnim povredama (vidi, među mnogim drugim autoritetima, Akdivar protiv Turske, 16. septembar 1996. godine, stav 65., Izveštaji o presudama i odlukama   1996-IV). Postojanje predmetnih pravnih sredstava mora biti dovoljno sigurno ne samo u teoriji već i u praksi, a ako nije tako ne postoji dovoljna pristupačnost i delotvornost (isto).

38. U oblasti iscrpljenja domaćih pravnih sredstava, postoji podela tereta dokaza. Vlada koja tvrdi da pravno sredstvo nije iscrpljeno,  ima obavezu da uveri Sud da je to sredstvo bilo delotvorno i raspoloživo, i u teoriji i u praksi, u relevantnom trenutku, drugim rečima, da je bilo dostupno, da je moglo da obezbedi naknadu u vezi sa pritužbama podnosioca predstavke i da je nudilo razumne izglede za uspeh. Međutim, kada je uslov tog tereta dokazivanja ispunjen, podnosilac predstavke je dužan da dokaže da je pravno sredstvo na koje se država pozvala zapravo bilo iscrpljeno, ili da je zbog nekog razloga bilo neadekvatno ili nedelotvorno u konkretnim okolnostima predmeta, ili da su postojale posebne okolnosti koje su podnosioca odnosno podnositeljku predstavke oslobađale tog zahteva (isto, stav 68).

39. Sud naglašava da je odlučujuće pitanje prilikom procene delotvornosti nekog pravnog sredstva u vezi sa žalbom zbog zlostavljanja to da li podnosilac predstavke može tu pritužbu podneti domaćim sudovima kako bi dobio neposrednu i blagovremenu naknadu, a ne samo posrednu zaštitu prava zajemčenih članom 3. Konvencije. Pravno sredstvo može biti i preventivno i kompenzatorno u slučajevima kada se lica žale na zlostavljanje u pritvoru ili na njegove uslove (vidi Melnik protiv Ukrajine, broj 72286/01, stav 68., 28. mart 2006. godine).

40. Ako se vratimo na predmetni slučaj, Sud primećuje da se, sa jedne strane, u svojim podnescima Okružnom sudu, advokat podnosioca predstavke često žalio na neodgovarajuće lečenje koje je njen klijent imao u pritvoru (vidi u gornjem tekstu, stav 16). Sa druge strane, Vlada nije navela nijednu odredbu domaćeg prava koja bi podnosiocu predstavke osigurala, uz razumne izglede na uspeh, naknadu zbog njegove žalbe prema Konvenciji.

41. Izvršenje mera pritvora je u Srbiji regulisano Zakonikom o krivičnom postupku i Zakonom o izvršenju krivičnih sankcija. Prema članu 245. Zakona o izvršenju krivičnih sankcija, izvršenje mere pritvora podleže nadzoru od strane predsednika Okružnog suda koji ima teritorijalnu nadležnost na teritoriji gde se nalazi pritvorski objekat. Međutim, gore navedeno zakonodavstvo ne predviđa žalbeni postupak - pred sudom ili upravnim organom - koji bi zadovoljio zahteve delotvornosti u vezi sa pritužbama koje se odnose na pritvorske uslove ili lečenje pruženo zatvorenicima.

42. Kada ne postoji domaća sudska praksa koja bi podržala njihove argumente, Sud mora da zaključi da Vlada nije pokazala da postoji delotvorni lek dostupan podnosiocu predstavke u vezi sa njegovom žalbom po Konvenciji prema članu 3. Konvencije. Shodno tome, prigovor Vlade se mora odbaciti.

43. Sud dalje primećuje da ova pritužba nije očigledno neosnovana u okviru smisla člana 35. stav 3. Konvencije. On, takođe, primećuje da nije ni nedopuštena po nekom drugom osnovu. Prema tome, ona se mora proglasiti dopuštenom.

B. Osnovanost

1. Argumenti Vlade

44. Vlada je navela da je podnosilac predstavke za vreme pritvora pregledan 270 puta u Okružnom zatvoru u Novom Sadu, kao i od strane specijalista. Dalje, on je osam puta bio smešten u Zatvorsku bolnicu u Beogradu. Osim toga, još od januara 2006. godine, podnosilac predstavke je imao redovne kontrole kod svog privatnog lekara i svaki put mu je omogućeno da prima terapiju koju mu je on odredio. S tim u vezi, Vlada je istakla da je važno da pritvorenici mogu da obavljaju lekarske kontrole van zatvorskog režima, što je u potpunosti osigurano u slučaju podnosioca predstavke.

45. Vlada je potvrdila da je podnosilac predstavke bio dobrog zdravlja kada je pritvoren i da mu je zdravlje pogoršano za vreme pritvora. Najveći deo vremena, on je patio od depresije i uznemirenosti, delom zbog njegove ranije istorije bolesti, a delom u vezi sa duševnom patnjom zbog samog pritvora. Zbog psiholoških problema, podnosioca predstavke su, međutim, lečila tri psihijatra.

46. Podnosiocu predstavke je 6. decembra 2006. godine ustanovljena dijagnoza Hepatitisa C, a Vlada nije sporila da se on tim virusom zarazio u pritvoru. Međutim, po njenom mišljenju, njemu je pruženo odgovarajuće lečenje pošto ga je odmah pregledao specijalista za infektivne bolesti, koji ga je uputio u Klinički centar u Novom Sadu na ispitivanje. U vezi sa lekarskom negom koja je podnosiocu predstavke pružena u martu 2007. godine u Zatvorskoj bolnici u Beogradu, Vlada je navela da podnosilac predstavke nije samo počeo štrajk glađu, koji je prouzrokovao dodatno pogoršanje njegovog stanja, već je odbio i da ga pregleda bolničko osoblje, tvrdeći da se inficirao kad je tamo boravio poslednji put. Po mišljenju Vlade, ova druga informacija se ne može van razumne sumnje utvrditi.

47. Najzad, Vlada je podsetila na mišljenje Komiteta za sprečavanje mučenja za vreme njegove posete Srbiji tokom 2004. godine, kada to telo nije utvrdilo nijedan poseban problem infekcija Hepatitisom C u srpskim  zatvorima i primetilo da je "osoblje zatvora izgledalo posvećeno pružanju najbolje moguće brige pacijentima".

2. Argumenti podnosioca predstavke

48. Podnosilac predstavke je tvrdio da njegovo lečenje od Hepatitisa C nije bilo odgovarajuće. Bilo je potrebno nekoliko meseci da ga po prvi put pregleda specijalista, a njegovo lečenje od ovog virusa nije ni počelo pre nego što je pušten iz pritvora sedam meseci posle dijagnoze. Štaviše, u toku štrajka glađu nisu mu davani neophodni vitamini, lekovi ni čaj.

49. U vezi sa lečenjem u Zatvorskoj bolnici u Beogradu, podnosilac predstavke je tvrdio da mu je jedan lekar dao pogrešnu dijagnozu narkomana - što nikada nije utvrđeno za vreme njegovih ranijih boravaka u toj bolnici. On je, takođe, tvrdio da se inficirao Hepatitisom C za vreme svog poslednjeg boravka u toj bolnici, zbog čega je odbio dalje analize krvi.

3. Relevantna načela

50. Sud ponavlja da član 3. Konvencije štiti jednu od najosnovnijih vrednosti demokratskog društva. On u potpunosti zabranjuje mučenje ili nečovečno ili ponižavajuće postupanje ili kažnjavanje, bez obzira na okolnosti i ponašanje žrtve (vidi, Labita protiv Italije, 6. april 2000. godine, stav 119, Izveštaji 2000-IV). To zlostavljanje mora imati minimalni nivo jačine da bi potpadalo u delokrug člana 3. Konvencije. Procena tog minimalnog nivoa je relativna. Ona zavisi od svih okolnosti predmeta, kao što su trajanje postupanja, njegovo fizičko i duševno dejstvo i, u nekim slučajevima, pol, uzrast i zdravstveno stanje žrtve (vidi, među drugim autoritetima, Irska protiv Ujedinjenog Kraljevstva, 18. januar 1978. godine, stav 162., serija A broj 25). Iako je svrha takvog postupanja faktor koji se uzima u obzir, a posebno pitanje da li se nameravalo da se žrtva   ponizi, nepostojanje bilo koje takve namere ne vodi neizbežno zaključku da nije došlo do povrede člana 3. (vidi, Peers Grčke, broj 28524/95, stav 74., ECHR 2001-III; Valašinas protiv Litvanije, broj 44558/98, stav 101, ECHR 2001-VIII;  Cenbauer protiv Hrvatske, broj 73786/01, stav 43., ECHR 2006-III).

51. Sud stalno naglašava da predmetna patnja mora u svakom slučaju preći onu koja je neizbežno povezana sa zakonitim lišenjem slobode. Uprkos tome, u svetlu člana 3. Konvencije, Država mora obezbediti da se neko lice pritvori prema uslovima koji su u skladu sa poštovanjem ljudskog dostojanstva, da način i metod izvršenja te mere ne izlažu pojedinca bolu ili teškoćama koji prevazilaze neizbežan nivo patnje svojstvene pritvoru, i da su, s obzirom, na praktične zahteve zatvora, zdravlje i dobrobit tog lica obezbeđeni (vidi, Kudla protiv Poljske [VV], broj 30210/96, st. 92 - 94., ECHR 2000-XI), uz odredbu obavezne lekarske pomoći i lečenja (vidi, mutatis mutandis, Aerts protiv Belgije, 30. jul 1998. godine, st. 64 i redom, Izveštaji 1998-V).

52. U izuzetnim slučajevima, kada pritvoreno lice zbog zdravstvenih razloga ne može biti uopšte pritvoreno, prema članu 3. može se zahtevati da ono bude pušteno na slobodu pod određenim uslovima (vidi, Papon protiv Francuske (broj 1) (odluka), broj 64666/01, ECHR 2001-VI, i Priebke  protiv Italije (odluka), broj 48799/99, 5. april 2001. godine). Međutim, član 3. se ne može tumačiti u smislu da utvrđuje opštu obavezu da se pritvorena lica puštaju na slobodu na osnovu zdravstvenog stanja. On pre nameće obavezu za Državu da zaštiti fizičko stanje lica lišenih slobode. Sud prihvata da lekarska pomoć dostupna u zatvorskim bolnicama ne mora uvek biti na istom nivou kao pomoć koju nude najbolje zdravstvene ustanove za širu javnost. Uprkos tome, kao što je rečeno u gornjem tekstu, Država mora da obezbedi da zdravlje i dobrobit pritvorenih lica budu osigurani na odgovarajući način (vidi, predmet Kudla, citiran u gornjem tekstu, st. 94., ECHR 2000-XI; vidi, takođe, Hurtado protiv Švajcarske, 28. januar 1994. godine, serija A broj 280-A, mišljenje Komisije, str. 15-16., stav 79 i Kalashnikov protiv Rusije, broj 47085/99, st. 95 i 100., ECHR 2002-VI).

4. Ocena Suda

53. Da bi se utvrdilo da li je podnosilac predstavke dobio neophodnu lekarsku pomoć dok je bio u pritvoru, presudno je da se utvrdi da li su mu državni organi pružili dovoljan lekarski nadzor radi blagovremene dijagnoze i lečenja njegove bolesti (vidi, Popov protiv Rusije, broj 26853/04, stav 211., 13. jul 2006. godine i Mechenkov  protiv Rusije, broj 35421/05, stav 102., 7. februar 2006. godine).

54. U vezi sa dijagnozom njegovog Hepatitisa C, Sud ne vidi nijedan dokaz koji ukazuje da organi nisu obezbedili neodložno otkrivanje njegove infekcije. Štaviše, kao što je očigledno iz spisa predmeta, podnosilac predstavke je otkrio svoju infekciju na osnovu dobrovoljnog poverljivog savetovanja, koje mu je pruženo u pritvoru kao deo projekta za podizanje svesti javnosti o infekcijama HIV-a i Hepatitisa (vidi stav 20. u gornjem tekstu). U nedostatku bilo kakvih očiglednih simptoma ili suprotne tvrdnje, Državi se, prema tome, ne može prebacivati zato što njegova bolest nije blagovremeno dijagnostikovana.

55. Podnosilac predstavke se, međutim, žalio da nije hitno i adekvatno lečen, pošto mu je bolest otkrivena. Sud primećuje da je hronični hepatitis bolest koja prvenstveno napada jetru i da vremenom može dovesti do ciroze jetre, karcinoma jetre i smrti. S tim u vezi, Sud ponavlja da je važno da se podnosilac predstavke podvrgne odgovarajućoj proceni stanja njegovog zdravlja kako bi dobio odgovarajuće lečenje. U ovom slučaju, takva procena se može ostvariti biopsijom jetre i odgovarajućim analizama krvi (vidi Testa protiv Hrvatske, broj 20877/04, stav 52., 12. jul 2007. godine).

56. Sud primećuje da je podnosiocu predstavke dijagnoza ustanovljena negde krajem novembra ili početkom decembra 2006. godine, što je činjenica oko koje se strane spore. Pošto prilikom pregleda pacijenta od 1. decembra 2006. godine, privatni lekar podnosioca predstavke nije spomenuo takvu dijagnozu (vidi stav 21. u gornjem tekstu), Sud pretpostavlja da je dijagnoza infekcije podnosioca predstavke zaista ustanovljena 6. decembra 2006. godine.

57. Posle tog datuma, izgleda da je podnosilac predstavke prvi put pregledan u februaru 2007. godine i od strane svog privatnog lekara i od specijaliste za infektivne bolesti (vidi stav 23. u gornjem tekstu). Do tog vremena on je već počeo štrajk glađu zbog čega su se njegovi enzimi jetre povećali i zbog čega nije bio spreman za hitnu biopsiju jetre, što je i pored toga bilo bitno za utvrđivanje već postojeće povrede njegove jetre i neophodnog toka lečenja. Zbog toga je on prebačen u Zatvorsku bolnicu u Beogradu, gde je odbio da ga bolničko osoblje pregleda, jer je tvrdio da je infekciju Hepatitisa zaradio kad je tu boravio poslednji put. Na zahtev samog podnosioca predstavke, vraćen je u Zatvorsku bolnicu u Novom Sadu, gde je u aprilu 2007. godine pristupio biopsiji jetre, daljim analizama krvi i pregledima specijalista (vidi stav 25. u gornjem tekstu). U vreme kada je pušten iz pritvora, 7. juna 2007. godine, rezultati daljih analiza krvi koje bi omogućile podnosiocu predstavke da počne antivirusno lečenje, još nisu bili kompletni.

58. Tačno je da u periodu od sedam meseci od kada mu je ustanovljena dijagnoza Hepatitisa C, pa do puštanja iz pritvora, podnosilac predstavke nije počeo lečenje Hepatitisa C lekovima. Međutim, u tom periodu on je obavio biopsiju jetre, brojne analize krvi i pregledan je od strane lekara specijalista (uporedi i suprotstavi sa predmetom Testa, citiranim u gornjem tekstu, stav 52. i Poghosyan protiv Gruzije, broj 9870/07, stav 57., 24. februar 2009. godine). Uprkos tome, Sud smatra da je za žaljenje da je proteklo dva meseca pre nego što je podnosioca predstavke pregledao prvi specijalista za infektivne bolesti, 13. februara 2007. godine, uprkos činjenici da je, izgleda, u to vreme bio pod nadzorom njegovog privatnog lekara.

59. Međutim, Sud bi primetio da je, time što je štrajkovao glađu i odbijao da ga pregledaju u bolnici, podnosilac predstavke sam značajno odložio identifikaciju povrede njegove jetre, što je već dokazao. On je time pokazao malu ili nikakvu brigu za stanje svog zdravlja, pa se nadležne vlasti teško mogu smatrati odgovornim što je njegovo stanje otežano u tom periodu.

60. Sudu je poznato da je hepatitis C ozbiljna bolest i, čak i fatalna bolest, ako se ne leči. Međutim, on smatra da su u ovom predmetu nadležne vlasti pokazale dovoljno marljivosti, pružajući podnosiocu predstavke neodložnu i neprekidnu lekarsku negu kao i mogućnost da se utvrdi dokle je bolest već napredovala.

61. U svetlu gore navedenog, ne može se reći da nadležne vlasti nisu pružile podnosiocu predstavke odgovarajuću ili dovoljnu lekarsku brigu. Prema tome, Sud zaključuje da nije bilo povrede člana 3. Konvencije.

I. NAVODNA POVREDA ČLANA 5. STAV 3. KONVENCIJE

62. Podnosilac predstavke se zatim žalio da je dužina njegovog pritvora pre suđenja bila prekomerna, što je povreda člana 5. stava 3. Konvencije, koji u relevantnom delu glasi kako sledi:

"Svako ko je uhapšen ili lišen slobode shodno odredbama iz stava 1.v ovog člana ima ... pravo da mu se sudi u razumnom roku ili da bude pušten na slobodu do suđenja. Puštanje na slobodu može se usloviti jemstvima da će se lice pojaviti na suđenju."

63. Vlada je osporila tu tvrdnju.

A. Dopuštenost

64. Sud smatra da ova pritužba nije očigledno neosnovana u smislu člana 35. stav 3. Konvencije. Nisu utvrđene druge osnovi da se proglasi nedopuštenom.

B. Osnovanost

1. Period koji bi trebalo uzeti u obzir

65. Sud ponavlja  da, prilikom utvrđivanja dužine pritvora do suđenja prema članu 5. stav 3. Konvencije, period koji se uzima u razmatranje počinje na dan kada je okrivljeni pritvoren, a završava na dan kada se utvrdi krivica, čak i kada to učini samo prvostepeni sud (vidi, Panchenko  protiv Rusije, broj 45100/98, stav 91., 8. februar 2005. godine i Labita, citiran u gornjem tekstu, st. 145 i 147.).

66. Štaviše, u vezi sa bitnom vezom između člana 5. stav 3. Konvencije i stava 1(v) tog člana, lice osuđeno u prvoj instanci ne može se smatrati pritvorenim "kako bi se izvelo pred nadležno pravno telo zbog osnovane sumnje da je počinilo krivično delo", ako je navedeno u kasnijoj odredbi, ali je u tom položaju prema članu 5. stav 1(a), koji odobrava lišenje slobode "posle osude nadležnog suda" (vidi Panchenko, citiran u gornjem tekstu, stav 93, i Kudla protiv Poljske [VV], broj 30210/96, stav 104., ECHR 2000-XI). Međutim, prilikom procene razumne dužine pritvora podnosioca predstavke do suđenja, Sud treba da izvrši celokupnu ocenu ukupne dužine pritvora prema člana 5. stav 3. Konvencije (vidi Solmaz protiv Turske, broj 27561/02, st. 36 - 37., ECHR 2007-... (izvodi).

67. Shodno tome, u ovom predmetu se period koji treba razmatrati sastoji od tri posebna dela: (1) od 6. februara 2004. godine kada je podnosilac predstavke pritvoren do njegove osude 9. novembra 2004. godine; (2) od 15. juna 2005. godine kada je osuda podnosioca predstavke ukinuta po žalbi do kasnije osude 18. maja 2006. godine; i (3) od 6. decembra 2006. godine kada je druga osuda ukinuta po žalbi do puštanja na slobodu 7. juna 2007. godine.

68. Sveobuhvatnom ocenom ukupnog perioda prema članu 5. stav 3. Konvencije, Sud zaključuje da u predmetnom slučaju period koji treba uzeti u obzir iznosi približno dve godine i dva meseca.

2. Argumenti stranaka

(a) Vlada

69. Vlada je naglasila da 2003. godine podnosilac predstavke nije bio dostupan policiji, zbog čega je nadležni sud zakonito naložio da ostane u pritvoru. Posle toga je njegov pritvor redovno produžavan zbog opasnosti od bekstva, što se nije moglo isključiti s obzirom na maksimalnu kaznu za krivično delo za koje je on bio optužen, kao i zbog njegovog ponašanja pre nego što je lišen slobode 6. februara 2004. godine.

70. Vlada je dalje iznela da su domaći sudovi temeljno razmotrili predloge podnosioca predstavke da bude pušten na slobodu uz jemstvo. Međutim, ti predlozi su odbijeni zato što su predloženi iznosi bili nedovoljni da garantuju da će podnosilac predstavke prisustvovati ročištima, posebno imajući na umu da je on nezakonito stekao oko deset puta više od ponuđenog iznosa.

71. Organi su, takođe, pažljivo razmotrili predlog podnosioca predstavke da bude pušten na slobodu iz pritvora zbog neodgovarajućeg lečenja, i zaključili da nije bilo dovoljno dokaza koji bi ukazali da bi zdravstveno stanje podnosioca predstavke moglo opravdati puštanje na slobodu. Najzad, u pravosnažnoj presudi od 7. juna 2007. godine, Okružni sud je odlučio da podnosioca predstavke pusti na slobodu, pod određenim uslovima, prvenstveno zbog njegovog zdravstvenog stanja.

(b) Podnosilac predstavke

72. Podnosilac predstavke je tvrdio da nadležne vlasti nisu dokazali njegovu nameru da pobegne, čime je njegovo pritvaranje lišeno bilo kakvog zakonskog osnova. Takođe, prilikom produžavanja pritvora, trebalo je da sudovi uzmu u obzir njegovo zdravstveno stanje i druge relevantne faktore. Njegovi predlozi za jemstvo su odbijeni bez opravdanog razloga, čime je istovremeno prekršeno njegovo pravo na pretpostavku nevinosti.

3. Ocena Suda

(a) Opšta načela

73. Prema praksi Suda, pitanje da li je period pritvora opravdan ne može se procenjivati in abstracto.  Da li je opravdano da se neki okrivljeni zadrži u pritvoru mora se proceniti u svakom slučaju prema posebnim karakteristikama predmeta. Produženi pritvor može biti opravdan samo ako postoje posebne naznake stvarnog zahteva javnog interesa koji, bez obzira na pretpostavku nevinosti, prevagne nad pravilom poštovanja slobode pojedinca (vidi, među drugim autoritetima, McKay protiv Ujedinjenog Kraljevstva [VV], broj 543/03, stav 42., ECHR 2006-X, i Kudla, citiran u gornjem tekstu, stav 110).

74. Sud dalje primećuje da je prvenstveno na nacionalnim organima da obezbede da, u datom predmetu, pritvor optuženog lica do suđenja ne pređe razumnu dužinu (vidi, među mnogim drugim autoritetima, Vrenčev protiv Srbije, broj 2361/05, stav 73., 23. septembar 2008. godine). U tom smislu, oni moraju razmotriti sve činjenice za i protiv postojanja stvarnog zahteva javnog interesa koji opravdava, uz dužno poštovanje pretpostavke nevinosti, odstupanje od pravila poštovanja slobode pojedinca, i obrazložiti ih u odlukama kojima se odbijaju molbe za puštanje na slobodu. Bitno je, na osnovu razloga datih u tim odlukama i stvarnih činjenica koje su podnosioci predstavki naveli u njihovim žalbama, da je Sud pozvan da odluči da li je bilo povrede člana 5. stav 3. Konvencije (vidi, Labita, citiran u gornjem tekstu, stav 152).

75.  Stalno postojanje opravdane sumnje da je uhapšeno lice počinilo neki prekršaj je uslov sine qua non za zakonitost produženog pritvora, ali to posle određenog proteka vremena nije dovoljno. U takvim predmetima, Sud mora da utvrdi da li drugi razlozi koje su naveli pravosudni organi i dalje opravdavaju lišenje slobode. Kad god su takvi razlozi "relevantni" i "dovoljni", Sud, takođe, mora utvrditi da li su nadležni nacionalni organi pokazali "posebnu marljivost" u vođenju postupka (vidi, Labita, citiran u gornjem tekstu, stav 153.). Teret dokaza u ovim pitanjima ne treba prebacivati na pritvoreno lice njegovim obavezivanjem dokazivanja postojanja razloga koji garantuju puštanje na slobodu (vidi, Ilijikov protiv Bugarske, broj 33977/96, stav 85., 26. jul 2001. godine).

(a) Primena gore navedenih načela u konkretnom slučaju

76.  Kao što je u gornjem tekstu primećeno, podnosilac predstavke je bio u pritvoru do suđenja dve godine i dva meseca, što je period koji može biti problem prema Konvenciji (vidi, na primer, Dolasiński protiv Poljske, broj 6334/02, stav 35., 19. decembar 2006. godine; Bárkányi protiv Mađarske, broj 37214/05, stav 27., 30. jun 2009. godine, Doronin protiv Ukrajine, broj 16505/02, stav 61., 19. februar 2009. godine).

77. Domaći organi su mu redovno produžavali pritvor. Međutim, svaka periodična odluka sadržavala je isti razlog - opasnost od bekstva - zbog činjenice što podnosilac predstavke nije bio dostupan organima u 2003. godini i da su morali da izdaju međunarodnu poternicu. Podnosilac predstavke je osporio ove činjenice, tvrdeći da je dao svoju privremenu adresu organima i da je, kad je saznao za poternicu, otišao u lokalnu policijsku stanicu.

78. Kako god da je, Sud smatra da je mogućnost bekstva mogla biti prihvatljivo opravdanje da se podnosilac predstavke u početku pritvori. Međutim, potreba da se nastavi sa lišenjem slobode ne može se procenjivati samo sa apstraktne tačke gledišta. Kako vreme prolazi, nadležni organi moraju razmatrati ovo pitanje pozivajući se na jedan broj drugih relevantnih faktora koji mogu ili potvrditi postojanje opasnosti od bekstva ili da ta opasnost bude tako mala da ne može opravdati pritvor do suđenja (vidi, među mnogim drugim autoritetima, Letellier protiv Francuske, 26. Jun 1991. godine, stav 43., Serija A broj 207 i Panchenko protiv Rusije, citiran u gornjem tekstu, stav 106).

79. U predmetu podnosioca predstavke, međutim, obrazloženja sudova se nisu menjala protekom vremena tako da prikažu novu situaciju, a nisu ni potvrdila da li je ovaj osnov i dalje važio u kasnijoj fazi postupka (vidi, Bykov protiv Rusije [VV], broj 4378/02, stav 64., ECHR 2009-...). Umesto toga, organi su koristili uobičajene formulacije, stalno se pozivajući na početne poteškoće pri utvrđivanju boravka podnosioca predstavke.

80. Dalje, kada je podnosiocu predstavke produžavan pritvor, organi nisu razmatrali alternativne mogućnosti za obezbeđenje njegovog prisustva na suđenju, kao što su, na primer, plenidba njegovih putnih isprava. Štaviše, njegove molbe da bude pušten su odbijane čak i posle pritvora koji je bio isti kao i tri četvrtine zatvorske kazne koja mu je određena obema - konačno ukinutim - presudama i uprkos njegovom pogoršanom zdravstvenom stanju.

81. Iz gore navedenih razloga, Sud smatra da su organi produžili pritvor podnosiocu predstavke iz razloga koji se ne mogu smatrati "dovoljnim", čime se ne može opravdati što je podnosilac predstavke bio neprekidno lišen slobode u periodu od preko dve godine. Prema tome, nije neophodno da se razmatra da li je postupak protiv njega vođen sa dovoljno marljivosti.

82. Prema tome, došlo je do povrede člana 5. stav 3. Konvencije.

3. NAVODNA POVREDA ČLANA 6. STAV  1. KONVENCIJE

83. Podnosilac predstavke se najzad žalio na dužinu krivičnog postupka protiv njega. On se oslonio na član 6. stav 1. Konvencije, koji, u relevantnom delu glasi kako sledi:

"Tokom odlučivanja o njegovim građanskim pravima i obavezama ..., svako ima pravo na ... raspravu u razumnom roku pred  [jednim] ... sudom..."

84. Period koji treba uzeti u razmatranje počeo je 3. marta 2004. godine, kada je Konvencija stupila na snagu u odnosu na Srbiju, a završio se 7. juna 2007. godine. On je dakle trajao približno tri godine i tri meseca.

85. U tom periodu predmet je razmatran na dva nivoa nadležnosti, uključujući i vraćanje predmeta na nižu instancu. Pošto je on uključivao više okrivljenih lica i niz krivičnih dela iz oblasti finansijskog kriminala, on je imao određenu pravnu i činjeničnu složenost. Štaviše, razmatranjem spisa predmeta se ne može otkriti nedostatak marljivosti na strani sudova. Shodno tome, imajući u vidu sudsku praksu u vezi sa ovim pitanjem, Sud smatra da ukupna dužina postupka u predmetnom slučaju ne prelazi zahtev "razumnog roka".

Proizlazi da je pritužba očigledno neosnovana i da se mora odbaciti u skladu sa članom 35. stavovi 3 i 4. Konvencije.

4. PRIMENA ČLANA 41. KONVENCIJE

86. Član  41 Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

87. Podnosilac predstavke je tražio 42.272,30 evra (EUR) na ime materijalne štete i 116.575,80 evra na ime nematerijalne štete.

88. Vlada je te zahteve osporila.

89. Sud ne nalazi uzročnu vezu između utvrđene povrede i navodne materijalne štete. On, stoga, odbija ovaj zahtev. Međutim, on smatra da je podnosilac predstavke pretrpeo nematerijalnu štetu koja se ne može dovoljno nadoknaditi samim utvrđivanjem povrede Konvencije. S obzirom da je u predmetnom slučaju utvrđena povreda i na osnovu procene po osnovu pravičnosti, Sud stoga dodeljuje podnosiocu predstavke 1,500 evra u ovom delu.

B. Troškovi

90. Podnosilac predstavke je, takođe, tražio 26.155,98 evra na ime troškova nastalih pred domaćim sudovima i pred ovim sudom, a u vezi sa ovim zahtevom podnosilac predstavke je dostavio fakture svog advokata.

91. Vlada je te zahteve osporila.

92. Prema praksi Suda, podnosilac predstavke ima pravo na naknadu troškova samo u onoj meri u kojoj je pokazano da su oni zaista i neophodno nastali i da su opravdani u pogledu iznosa (vidi, na primer, Iatridis protiv Grčke (pravično zadovoljenje) [VV], br. 31107/96, stav 54, ECHR 2000-XI).

93. U ovom slučaju, imajući u vidu dokumenta u svom posedu i gore navedena merila, Sud smatra opravdanim da dodeli sumu od 1.500,00 evra plus eventualni porez koji bi se mogao platiti na taj iznos.

V. Zatezna kamata

94. Sud smatra da je primereno da zatezna kamata bude zasnovana najnižoj kamatnoj stopi Evropske centralne banke uz dodatak od tri procentna poena.

 

IZ GORE NAVEDENIH RAZLOGA, SUD JEDNOGLASNO

1. Proglašava pritužbu u vezi sa neodgovarajućim lečenjem i dužinom pritvora do suđenja dopuštenom, a ostali deo predstavke nedopuštenim;

2. Utvrđuje da nije došlo do povrede člana 3. Konvencije;

3. Utvrđuje da je došlo do povrede člana 5. stav 3. Konvencije;

4. Utvrđuje 

(a) da Tužena država treba da isplati podnosiocu predstavke, u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije, sledeće iznose, koji će biti pretvoreni u nacionalnu valutu Tužene države po kursu koji će važiti na dan isplate:

(i) 1.500 evra (jedna hiljada pet stotina evra) na ime pretrpljene nematerijalne štete, plus porez koji se može platiti,

(ii) 1.500 evra (jedna hiljada pet stotina evra) na ime troškova, plus porez koji se može naplatiti podnosiocu predstavke;

(b) da po isteku gore navedena tri meseca do isplate, treba platiti običnu kamatu na gore navedene iznose po stopi koja je jednaka najnižoj kamatnoj stopi Evropske centrale banke uz dodatak od tri procentna poena;

5. Odbija ostatak zahteva podnosioca predstavke za pravično zadovoljenje.

 

Sastavljeno na engleskom jeziku i dostavljeno u pisanoj formi na dan 23. februara 2010. godine u skladu sa pravilom 77 stavovi 2 i 3 Poslovnika Suda.

Sally Dollé
Sekretar	 	Françoise Tulkens 
Predsednik