DRUGO ODELjENjE

PREDMET MAŠIREVIĆ protiv SRBIJE

(predstavka broj 30671/08)

PRESUDA

STRAZBUR

11. februar 2014. godine

Ova presuda će postati pravosnažna u okolnostima utvrđenim u članu 44. stav 2. Konvencije. Ona može biti predmet redaktorskih promena.

 

U predmetu Maširević protiv Srbije, Evropski sud za ljudska prava (Drugo odeljenje), na zasedanju Veća u sastavu:

Guido Raimondi, predsednik,

Peer Lorenzen,

Dragoljub Popović,

Nebojša Vučinić,

Paulo Pinto de Albuquerque,

Helen Keller,

Egidijus Kūris, sudije,

i Stanley Naismith, sekretar Odeljenja,

posle većanja na zatvorenoj sednici 21. januara 2014. godine, izriče sledeću presudu, koja je usvojena tog dana:

POSTUPAK

1. Predmet je formiran na osnovu predstavke (broj 30671/08) protiv Srbije koju je Sudu podneo, prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija"), državljanin Srbije, gospodin Milan Maširević (u daljem tekstu: "podnosilac predstavke"), 13. maja 2008. godine.

2. Podnosioca predstavke zastupao je gospodin G. Todorović, advokat iz Beočina. Vladu Srbije (u daljem tekstu: "Vlada") zastupao je njen zastupnik gospodin S. Carić.

3. Podnosilac predstavke je, posebno, tvrdio da mu je nezakonito uskraćen pristup Vrhovnom sudu Srbije.

4. Predstavka je 6. januara 2011. godine prosleđena Vladi. Takođe je odlučeno da se dopuštenost i osnovanost predstavke razmatraju istovremeno (član 29. stav 1.).

ČINjENICE

I. OKOLNOSTI PREDMETA

5. Podnosilac predstavke je rođen 1940. godine i živi u Somboru.

6. Činjenice predmeta, kako su ih stranke iznele, mogu se sumirati na sledeći način.

7. Podnosilac predstavke, advokat sa praksom, je 8. jula 1998. godine podneo parničnu tužbu Opštinskom sudu u Novom Sadu, tražeći isplatu honorara od privatnog preduzeća za osiguranje ("Tuženi") za usluge pružene na osnovu sporazuma o honoraru za pravne usluge zaključenog 1995. godine.

8. Opštinski sud je 17. septembra 1998. godine izdao platni nalog. Tuženi je izjavio prigovor na ovaj nalog.

9. Na ročištu, 27. septembra 2001. godine, tuženi je podneo protivtužbu, tražeći od Opštinskog suda da poništi ugovor iz 1995. godine.

10. Opštinski sud je 16. septembra 2002. godine odlučio da spoji postupke pokrenute tužbom i protivtužbom.

11. Opštinski sud je 24. novembra 2003. godine ukinuo platni nalog od 17. septembra 1998. godine, odbio tužbeni zahtev podnosioca predstavke, utvrdio deo ugovora ništavim i doneo odluku da drugi deo ugovora ostaje na snazi.

12. Podnosilac predstavke se neodređenog dana žalio protiv ove presude.

13. Okružni sud u Novom Sadu je 24. februara 2005. godine potvrdio ovu presudu po žalbi.

14. Neodređenog dana u aprilu 2005. godine, podnosilac predstavke je uložio reviziju.

15. Vrhovni sud je 30. novembra 2006. godine vratio spis Okružnom sudu, koji je očigledno propustio da presudi o delu žalbe podnosioca predstavke.

16. Okružni sud je 25. aprila 2007. godine doneo dopunsku presudu, odbivši taj deo žalbe podnosioca predstavke.

17. Vrhovni sud je 24. oktobra 2007. godine odbacio reviziju kao nedozvoljenu, navodeći da podnosilac predstavke nije imao pravo da je podnese, s obzirom da član 84. Zakona o parničnom postupku iz 2004. godine propisuje da reviziju može podneti samo advokat, a ne tužilac lično. Vrhovni sud je naveo da su, prema ovom zakonu, stranke u postupku nisu imale postulacionu sposobnost da podnesu pojedinačne revizije, čak i ako su same advokati.

18. Odluka od 24. oktobra 2007. godine uručena je podnosiocu predstavke 14. januara 2008. godine.

19. Podnosilac predstavke je 11. februara 2008. godine podneo žalbu Ustavnom sudu Srbije.

20. Ustavni sud je 13. maja 2008. godine zatražio od podnosioca predstavke da opredeli svoju pritužbu.

21. Podnosilac predstavke je 6. juna 2008. godine podneo svoju izmenjenu ustavnu žalbu.

22. Ustavni sud je 25. marta 2009. godine odbacio ustavnu žalbu podnosioca predstavke kao nepotpunu.

II. RELEVANTNO DOMAĆE PRAVO I PRAKSA

A. Zakon o parničnom postupku iz 1977. godine (objavljen u "Službenom listu Socijalističke Federativne Republike Jugoslavije" - "Službeni list SFRJ", br. 4/77, 36/77, 6/80, 36/80, 43/82, 72/82, 69/82, 58/84, 74/87, 57/89, 20/90, 27/90, 35/91 i "Službenom listu Savezne Republike Jugoslavije", br. 27/92, 31/93, 24/94 i 12/98)

23. Član 382. stav 1. propisuje da stranke u postupku imaju pravo da podnesu reviziju Vrhovnom sudu u roku od mesec dana od datuma prijema presude donete po žalbi.

24. U skladu sa članovima 383. i 394-397, između ostalog, Vrhovni sud, ako usvoji reviziju koju podnese jedna od zainteresovanih stranaka, ima pravo da preinači spornu presudu ili da je ukine i naloži ponovno suđenje pred nižim sudovima.

B. Zakon o parničnom postupku iz 2004. godine (objavljen u "Službenom glasniku Republike Srbije" - "Službeni glasnik RS", br. 125/04 i 111/09)

25. Zakon o parničnom postupku iz 2004. godine (u daljem tekstu: "Zakon iz 2004. godine") stupio je na snagu 23. februara 2005. godine, čime je Zakon o parničnom postupku iz 1977. godine stavljen van snage (u daljem tekstu: "Zakon iz 1977. godine").

26. Član 84. stav 2. propisuje da stranku u postupku mora da zastupa pravni zastupnik u postupku pokrenutom na osnovu revizije.

27. Član 401. stav 2(2) propisuje da se revizija odbacuje kao nedozvoljena, između ostalog, ako ju je podneo pojedinac koji nije advokat.

28. Član 491. stav 4. propisuje da će se o "reviziji izjavljenoj protiv pravnosnažne odluke drugostepenog suda, u postupku koji je pokrenut pre početka primene ovog zakona, odlučivati po pravilima parničnog postupka koja su važila do stupanja na snagu ovog zakona."

29. Član 422.10. propisuje da se neki predmet može ponovo razmatrati ako Evropski sud za ljudska prava u međuvremenu donese presudu u odnosu na Srbiju u vezi sa istim ili sličnim pravnim pitanjem.

V. Zakon o parničnom postupku iz 2011. godine (objavljen u "Službenom glasniku RS", broj 72/11)

30. Zakon o parničnom postupku iz 2011. godine (u daljem tekstu: "Zakon iz 2011. godine") stupio je na snagu 1. februara 2012. godine, čime je Zakon iz 2004. godine stavljen van snage.

31. Član 85. stav 2. propisuje da stranku mora da zastupa advokat u postupku po vanrednim pravnim lekovima, osim ako je sama stranka advokat.

32. Član 426.11 propisuje da se predmet može ponovo razmatrati ako stranka u parničnom postupku dobije priliku da upotrebi odluku Evropskog suda za ljudska prava kojom se utvrđuje povreda ljudskog prava, što je moglo da bude od uticaja na povoljniji ishod parničnog postupka u pitanju.

G. Praksa Ustavnog suda

1. Odluke Ustavnog suda od 27. januara 2010. godine (Už. 546/2008) i 13. maja 2010. godine (Už. 603/2008)

33. Nalazeći povredu prava na pristup sudu, Ustavni sud je naveo, između ostalog, da je Vrhovni sud pogrešno primenio Zakon iz 2004. godine, zato što je u svim predmetima pokrenutim pre 23. februara 2005. godine, važeći zakon, u vezi sa revizijom, trebalo da bude zakon na snazi pre toga datuma.

2. Odluka Ustavnog suda od 16. decembra 2010. godine (Už. 250/2009)

34. U ovom slučaju, podnosilac žalbe, advokat sa praksom, osporio je što je Vrhovni sud odbacio njegovu reviziju u septembru 2008. godine i našao da su, prema članu 84. stav 2. Zakona iz 2004. godine, stranke u postupku izgubile pravnu sposobnost da pojedinačno ulože reviziju, čak i kada su same advokati.

Našavši povredu prava na pravično suđenje, Ustavni sud je, između ostalog: (a) našao da tumačenje člana 84. stav 2. od strane Vrhovnog suda nije imalo osnov u domaćem pravu; (b) naveo, pozivajući se na članove 84. stav 2. i 401. stav 2(2), da su jedino stranke u postupku koje nisu registrovani advokati izgubile sposobnost da podnesu reviziju, dok se revizije koje su podneli registrovani advokati ne mogu proglašavati nedozvoljenim; i (v) poništio rešenje Vrhovnog suda iz septembra 2008. godine i naložio novo razmatranje revizije u skladu sa onim što je utvrdio u ovom slučaju.

PRAVO

I. ZAHTEV VLADE DA SE PREDSTAVKA SKINE SA SPISKA PREDMETA PREMA ČLANU 37. KONVENCIJE

35. Dopisom od 29. aprila 2011. godine Vlada je podnela jednostranu deklaraciju radi rešenja pitanja pokrenutog predmetnom predstavkom i zatražila da je Sud skine sa spiska njegovih predmeta.

36. Podnosilac predstavke je 19. jula 2011. godine stavio primedbu na Vladin predlog.

37. Sud ponovo naglašava da u određenim okolnostima on može skinuti predstavku sa spiska predmeta prema članu 37. stav 1 (v) na osnovu jednostrane deklaracije Tužene vlade, čak i kada podnosilac predstavke želi da se razmatranje njegovog predmeta nastavi. Međutim, pošto je pažljivo razmotrio uslove Vladine jednostrane deklaracije u svetlu načela koja proizilaze iz njegove prakse (videti Tahsin Acar protiv Turske (preliminarno pitanje) [VV], broj 26307/95, st. 74-77, ECHR 2003-VI, i Van Houten protiv Holandije (skidanje predstavke sa spiska predmeta), broj 25149/03, st. 34-37, ECHR 2005-IX), Sud nalazi da Vlada nije pružila dovoljan osnov da bi se utvrdilo da poštovanje ljudskih prava, kako je definisano Konvencijom i njenim Protokolima, ne zahteva od Suda da nastavi razmatranje predmeta (videti, na primer, Šarić i drugi protiv Hrvatske, br. 38767/07 itd., st. 26-30, 18. oktobar 2011. godine i Rozhin protiv Rusije, broj 50098/07, stav 23., 6. decembar 2011. godine; videti takođe Gençel protiv Turske, broj 53431/99, stav 27., 23. oktobar 2003. godine i st. 29. i 32. u gornjem tekstu, član 422.10 Zakona iz 2004. godine, odnosno član 426.11 Zakona iz 2011. godine).

38. U datim okolnostima, Sud odbacuje zahtev Vlade da predstavku skine sa spiska njegovih predmeta prema članu 37. Konvencije, pa će na odgovarajući način razmatrati dopuštenost i osnovanost predmeta.

II. NAVODNA POVREDA ČLANA 6. KONVENCIJE

39. Podnosilac predstavke se prituživao zato što je Vrhovni sud odbio da razmatra njegovu reviziju kada je on imao pravo da upotrebi ovaj pravni lek, čime je povređeno njegovo pravo na pristup sudu zajemčeno članom 6. stav 1. Konvencije, čiji relevantan deo glasi kako sledi:

"Svako, tokom odlučivanja o njegovim građanskim pravima i obavezama ... ima pravo na ... raspravu ... pred ... sudom, ..."

A. Dopuštenost

40. S obzirom na praksu Ustavnog suda u predmetima o istom pitanju kao što je slučaj podnosioca predstavke (videti stavove 33-4. u gornjem tekstu), Vlada je tvrdila da je put ustavne žalbe mogao biti delotvoran domaći put obeštećenja u vezi sa navodnom povredom. Podnosilac predstavke, iako advokat koji je trebalo da postupa sa posebnom marljivošću, zaista je pokušao da ga iscrpi, ali nije postupio u skladu sa relevantnim domaćim procesnim pravilima. Prema tome, predstavku bi trebalo proglasiti nedopuštenom.

41. Podnosilac predstavke je osporio Vladine argumente.

42. Sud ponovo potvrđuje da je ustavna žalba i dalje, u načelu, pravni lek koji treba iscrpeti u okviru značenja člana 35. stav 1. Konvencije u odnosu na sve predstavke podnete od 7. avgusta 2008. godine (videti Vinčić i drugi protiv Srbije, br. 44698/06 itd., stav 51., 1. decembar 2009. godine). U konkretnom predmetu, međutim, pošto je podnosilac predstavke podneo predstavku Sudu pre tog datuma i pošto se pitanje iscrpljenja domaćih pravnih lekova obično utvrđuje pozivanjem na datum podnošenja predstavke (videti Cvetković protiv Srbije, broj 17271/04, stav 41., 10. jun 2008. godine; i Baumann protiv Francuske, broj 33592/96, st. 24-35, 22. maj 2001. godine), Sud smatra da podnosilac predstavke nije imao obavezu da iscrpi ovaj konkretan put obeštećenja pre obraćanja Strazburu. Prema tome, primedba Vlade s tim u vezi mora se odbiti.

43. Sud takođe primećuje da predstavka nije očigledno neosnovana u okviru značenja člana 35. stav 3 (a) Konvencije. On dalje primećuje da nije nedopuštena ni po jednom drugom osnovu. Ona se, prema tome, mora proglasiti dopuštenom.

B. Osnovanost

1. Podnesci stranaka

44. Podnosilac predstavke je tvrdio da je Vrhovni sud pogrešno primenio Zakon iz 2004. godine, pošto je važeći zakon u postupku trebalo da bude Zakon iz 1977. godine, član 382. stav 1. (videti stav 23. u gornjem tekstu), na osnovu čije odredbe bi njegova žalba bila dopuštena.

45. Vlada je ponovo potvrdila argumente o nedopuštenosti. U tom smislu, ona je dalje pozvala Sud da predmet razmatra "u vezi sa ponašanjem podnosioca predstavke pred domaćim sudovima (Frydlender protiv Francuske [VV], broj 30979/96, stav 43., ECHR 2000-VII)". Najzad, Vlada je pozvala Sud da predstavku odbaci s obzirom na doslednu praksu Vrhovnog suda. S tim u vezi, Vlada je dostavila dopis Vrhovnog suda od 25. februara 2011. godine, u kome je navedeni sud naveo da on nije usvojio pravno shvatanje o primeni člana 491. stav 4. Zakona iz 2004. godine, već da je odluka usvojena u slučaju podnosioca predstavke, odgovarala njegovoj doslednoj praksi o tom pitanju.

2. Ocena Suda

46. Konvencija ne obavezuje Visoke strane ugovornice da osnivaju žalbene sudove u parničnim predmetima. Kada, međutim, takvi sudovi postoje, garancije člana 6. moraju se poštovati, između ostalog, obezbeđenjem delotvornog pristupa sudovima licima koja se pritužuju radi odlučivanja o njihovim "građanskim pravima i obavezama" (videti, među mnogim drugim autoritetima, Levages Prestations Services protiv Francuske, 23. oktobar 1996. godine, Izveštaji 1996-V, str. 1544-45, stav 44., i Poitrimol protiv Francuske, presuda od 23. novembra 1993. godine, serija A broj 277-A, st. 13-15). Sud ponovo podseća da se na "pravo na sud", čiji je jedan aspekt pristup sudu, može pozvati svako ko na dokazivoj osnovi smatra da je mešanje u ostvarivanje njegovih ili njenih građanskih prava nezakonito i pritužuje se da nije pružena mogućnost podnošenja pritužbe sudu u skladu sa članom 6. stav 1. (videti, između ostalog, Roche protiv Ujedinjenog Kraljevstva [VV], broj 32555/96, stav 117., ECHR 2005-X). I pored toga, pravo na sud nije apsolutno i može biti predmet ograničenja, posebno kada su u pitanju uslovi dopuštenosti žalbe, pošto po samoj svojoj prirodi ono zahteva da to reguliše država koja uživa određeni prostor za procenu o ovom pitanju (videti Golder protiv Ujedinjenog Kraljevstva, 21. februar 1975. godine, stav 38., serija A broj 18; García Manibardo protiv Španije, broj 38695/97, stav 36., ECHR 2000-II, i Mortier protiv Francuske, broj 42195/98, stav 33., 31. jul 2001. godine). Kada je pristup sudu ograničen, bilo zbog primene zakona ili zbog činjenica, ova ograničenja ne smeju biti restriktivna ili umanjiti pravo pristup sudu nekom licu na takav način i u tom obimu da je ugrožena sama suština ovog prava; Konkretno, takva ograničenja će biti u skladu sa članom 6. stav 1. jedino ako teže legitimnom cilju i ako postoji srazmernost između upotrebljenih sredstava i cilja kome se teži (videti Ashingdane protiv Ujedinjenog Kraljevstva, 28. maj 1985. godine, stav 57., serija A broj 93).

47. U vezi sa kasacionim sudovima, Sud je utvrdio da, s obzirom na njihovu posebnu prirodu i ulogu koju imaju, a koja je ograničena na razmatranje pravilne primene prava, postupak može biti formalniji (videti Meftah i drugi protiv Francuske [VV], br. 32911/96, 35237/97 i 34595/97, stav 41., ECHR 2002-VII). S tim u vezi, zahtev da podnosioca žalbe pred kasacionim sudom predstavlja kvalifikovani advokat, kao u konkretnom predmetu, ne može se sam po sebi smatrati suprotnim članu 6. Ovaj zahtev je jasno u skladu sa karakteristikama Vrhovnog suda kao najvišeg suda koji razmatra revizije, i on je zajednička karakteristika pravnih sistema u nekoliko država članica Saveta Evrope (videti Gillow protiv Ujedinjenog Kraljevstva, presuda od 24. novembra 1986. godine, serija A broj 109, stav 69.; Vacher protiv Francuske, presuda od 17. decembra 1996. godine, st. 24 i 28, Izveštaji o presudama i odlukama 1996-VI; i Tabor protiv Poljske, broj 12825/02, stav 39., 27. jun 2006. godine).

48. Najzad, zaista je prvenstveno na domaćim organima, posebno sudovima, da tumače domaće pravo. Sud, međutim, mora da potvrdi usklađenost dejstva takvog jednog tumačenja sa Konvencijom (videti Tejedor García protiv Španije, 16. decembar 1997. godine, stav 31., Izveštaji 1997-VIII; Garzičić protiv Crne Gore, broj 17931/07, stav 32., 21. septembar 2010. godine, i Jovanović protiv Srbije, broj 32299/08, stav 50., 2. oktobar 2012. godine). Ovo posebno važi kada sudovi tumače pravila procesne prirode, s obzirom da njihovo posebno striktno tumačenja može lišiti podnosioca predstavke prava na pristup sudu (videti Běleš i drugi protiv Češke Republike, broj 47273/99, stav 60., 12. novembar 2002. godine, i Zvolský i Zvolská protiv Češke Republike, broj 46129/99, 12. novembar 2002. godine). Uloga Suda u predmetima kao što je ovaj je da utvrđuje da li je svrha procesnih pravila bila da osiguraju odgovarajuće sprovođenje postupka i, posebno, poštovanje načela pravne sigurnosti (videti, uz odgovarajuće izmene, Efstathiou i drugi protiv Grčke, broj 36998/02, stav 24., 27. jul 2006. godine, i Syngelidis protiv Grčke, broj 24895/07, stav 41., 11. februar 2010. godine) i da li je podnosilac predstavke mogao da računa na dosledan sistem koji uspostavlja pravilnu ravnotežu između interesa vlasti i njegovog sopstvenog interesa (videti, mutatis mutandis, Lay Lay Company Limited protiv Malte, broj 30633/11, stav 56., 23. jul 2013. godine).

49. Ako se vratimo na predmetni slučaj, Sud primećuje da odbacivanje revizije podnosioca predstavke od strane Vrhovnog suda zato što nije imao pravo da je uloži in propria persona (tj. u sopstveno ime bez zastupanja od strane advokata), jasno predstavlja mešanje u pravo podnosioca predstavke na pristup sudu. Pri tome, Vrhovni sud se oslonio na član 84. stav 2. Zakona iz 2004. godine, koji je stupio na snagu 23. februara 2005. godine (videti stavove 25-6. u gornjem tekstu).

50. Sud dalje primećuje da je podnosilac predstavke podneo parničnu tužbu 1998. godine, a reviziju u aprilu 2005. godine. Član 491. stav 4. Zakona iz 2004. godine propisivao je da su, u vezi sa revizijom koja se podnosi u postupku koji je pokrenut pre datuma kada je Zakon iz 2004. godine stupio na snagu, procesna pravila koja su bila na snazi pre tog datuma ona koja bi trebalo primeniti. U vezi sa pitanjem koji je zakon trebalo primeniti u konkretnom trenutku i, prema tome, da li je sporno mešanje bilo u skladu sa domaćim zakonom, Sud primećuje da se član 491. stav 4. Zakona iz 2004. godine može zaista različito tumačiti (videti stav 28. u gornjem tekstu; videti takođe Momčilović protiv Srbije, broj 23103/07, stav 31., 2. april 2013. godine). Sud na isti način primećuje da je izgleda između tumačenja relevantnog teksta člana 491. stav 4. od strane Ustavnog suda i Vrhovnog suda postojala neusaglašenost (videti st. 28, 7, 14, 17. i 33, tim redom). S tim u vezi, Sud ponavlja da bi vlasti trebalo da poštuju i primenjuju domaće zakone na predvidiv i dosledan način i da bi propisani elementi trebalo da budu transparentni i dovoljno razvijeni i u praksi da bi se obezbedila pravna i procesna sigurnost (videti Jovanović protiv Srbije, broj 32299/08, stav 50., 2. oktobar 2012. godine).

51. U svakom slučaju, čak i pod pretpostavkom da je Vrhovni sud pravilno primenio Zakon iz 2004. godine, Sud primećuje da je sam podnosilac predstavke bio advokat sa praksom kvalifikovan da podnosi revizije u ime drugih. U tim okolnostima, striktno tumačenje domaćeg prava od strane Vrhovnog suda u vezi sa locus standi podnosioca predstavke isključilo je potpuno razmatranje osnovanosti navoda. Ova barijera nametnuta podnosiocu predstavke, prema tome, nije služila ciljevima pravne sigurnosti ili odgovarajućem sprovođenju postupka (videti takođe stav 34. u gornjem tekstu).

52. Gore navedeno je dovoljno da omogući Sudu da zaključi da je došlo do povrede člana 6. stav 1. Konvencije, ali se podrazumeva da zadatak Suda nije da utvrđuje kakav je stvarni ishod trebalo da ima revizija podnosioca predstavke da je Vrhovni sud prihvatio da razmatra njenu osnovanost (videti, uz odgovarajuće izmene, Vasilescu protiv Rumunije, 22. maj 1998. godine, stav 39., Izveštaji 1998-III, i Jovanović protiv Srbije, citiran u gornjem tekstu, stav 51.).

III. PRIMENA ČLANA 41. I 46. KONVENCIJE

53. Relevantne odredbe ovih članova glase kako sledi:

Član 41.

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

Član 46.

"1. Visoke strane ugovornice preuzimaju obavezu da se povinuju pravosnažnoj presudi Suda u svakom predmetu u kome su stranke.

2. Pravosnažna presuda Suda se dostavlja Komitetu ministara koji nadgleda njeno izvršenje."

A. Zahtev za naknadu štete

54. U vezi sa materijalnom i nematerijalnom štetom, podnosilac predstavke je tražio iznos naknade koju je tražio na domaćem nivou, zajedno sa zateznom kamatom, tj. 8.913.083,91 dinara ukupno (približno 85.810 evra).

55. Vlada je našla da je ovaj zahtev neosnovan.

56. Sud ne vidi razlog za sumnju da je podnosilac predstavke pretrpeo patnju zbog kršenja njegovog prava zajemčenog prema članu 6. Konvencije, zbog čega je jasno da utvrđivanje povrede samo ove odredbe ne bi predstavljalo dovoljno pravično zadovoljenje. S obzirom na gore navedeno i na osnovu pravičnosti, kako se to zahteva članom 41, Sud podnosiocu predstavke dosuđuje 2.000 evra na ime nematerijalne štete.

57. S obzirom na relevantne odredbe, proizilazi, između ostalog, da presuda u kojoj Sud utvrđuje povredu, nameće Tuženoj državi zakonsku obavezu da ne samo isplati određene iznose dosuđene prema članu 41, već i da izabere, uz nadzor Komiteta ministara, opšte i/ili, prema slučaju, pojedinačne mere koje će doneti u domaćem pravnom sistemu da bi se povreda koju Sud utvrdi okončala i da bi se njeno dejstvo ispravilo što je moguće više (videti Scozzari i Giunta protiv Italije [VV], br. 39221/98 i 41963/98, stav 249., ECHR 2000-VIII). Cilj je da se podnosilac predstavke, u najvećoj mogućoj meri, dovede u položaj u kojem bi bio da su zahtevi Konvencije poštovani.

58. Zadatak Suda nije da nagađa o stvarnom ishodu postupka po reviziji podnosioca predstavke ili o materijalnoj šteti koju je mogao pretrpeti s tim u vezi. Sud smatra da bi najprirodniji način izvršenja presude, koji bi nabolje odgovarao načelu restitutio in integrum (videti Emre protiv Švajcarske (broj 2), broj 5056/10, stav 69., 11. oktobar 2011. godine), bio da Tužena država osigura, marljivo, putem odgovarajućeg postupka i ako to traži podnosilac predstavke, da se razmotri osnovanost njegove revizije u skladu sa zahtevima člana 6. stav 1. Konvencije (videti st. 29. i 32. u gornjem tekstu, i, uz odgovarajuće izmene, Gençel protiv Turske, broj 53431/99, stav 27, 23. oktobar 2003. godine).

B. Troškovi

59. Podnosilac predstavke je takođe tražio 500 evra na ime troškova nastalih pred Sudom.

60. Vlada je osporila ovaj zahtev.

61. Prema praksi Suda, podnosilac predstavke ima pravo na naknadu troškova samo u onoj meri u kojoj se pokaže da su oni stvarno i neophodno nastali i da su opravdani u iznosu. U ovom predmetu, na osnovu dokumenata koje poseduje i gore navedenih kriterijuma, Sud smatra da je razumno da se traženi iznos dosudi za postupak pred Sudom.

V. Zatezna kamata

62. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

 

IZ TIH RAZLOGA, SUD JEDNOGLASNO

1. Proglašava predstavku dopuštenom;

2. Utvrđuje da je došlo do povrede člana 6. stav 1. Konvencije;

3. Utvrđuje

(a) da Tužena država treba da isplati podnosiocu predstavke, u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije, sledeće iznose, koji će se pretvoriti u nacionalnu valutu Tužene države po kursu važećem na dan isplate:

(i) 2.000 evra (dve hiljade evra), plus porez koji se može naplatiti, na ime nematerijalne štete;

(ii) 500 evra (pet stotina evra), plus porez koji se može naplatiti podnosiocu predstavke, na ime troškova;

(b) da po isteku gore navedena tri meseca do isplate, treba platiti običnu kamatu na gore navedeni iznos po stopi koja je jednaka najnižoj kamatnoj stopi Evropske centrale banke uz dodatak od tri procentna poena;

4. Odbija preostali deo zahteva podnosilaca predstavke za pravično zadovoljenje.

 

Sastavljeno na engleskom, i dostavljeno u pisanoj formi dana 11. februara 2014. godine, prema Pravilu 77 st. 2. i 3. Poslovnika Suda.

Stanley Naismith
Sekretar

Guido Raimondi
Predsednik