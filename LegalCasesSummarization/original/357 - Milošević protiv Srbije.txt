SAVET EVROPE
EVROPSKI SUD ZA LjUDSKA PRAVA
DRUGO ODELjENjE
PREDMET MILOŠEVIĆ protiv SRBIJE
(Predstavka broj 31320/05)
PRESUDA
STRAZBUR
28. april 2009. godine

Ova presuda će postati pravosnažna u okolnostima predviđenim članom 44. stav 2. Konvencije. Moguće su redaktorske promene.

 

U predmetu Milošević protiv Srbije, Evropski sud za ljudska prava (Drugo odeljenje), na sednici veća u sastavu:

Françoise Tulkens, predsednik,

Ireneu Cabral Barreto,

Vladimiro Zagrebelsky,

Danute Jočiene,

Dragoljub Popović,

András Sajó,

Nona Tsotsoria, sudije,

i Sally Dollé, sekretar Odeljenja,

Posle razmatranja na zatvorenoj sednici 7. aprila 2009. godine, Izriče sledeću presudu, koja je doneta tog dana:

POSTUPAK

1. Predmet je formiran na osnovu predstavke (broj 31320/05) protiv državne zajednice Srbija i Crna Gora, koju je Sudu podneo po članu 34. Konvencije za zaštitu ljudskih prava i osnovnih sloboda (u daljem tekstu: "Konvencija"), u to vreme, državljanin državne zajednice Srbija i Crna Gora, g. Slaviša Milošević (u daljem tekstu: "podnosilac predstavke"), dana 17. avgusta 2005. godine.

2. Od 3. juna 2006. godine, posle Deklaracije o nezavisnosti Crne Gore, Srbija je isključiva Visoka strana ugovornica u postupcima pred Sudom.

3. Podnosioca predstavke je zastupao g. N. Radosavović, advokat iz Beograda. Vladu Državne Zajednice Srbija i Crna Gora a, kasnije, Vladu Srbije (u daljem tekstu: "Vlada") zastupao je njen zastupnik, g. S. Carić.

4. Podnosilac predstavke je tvrdio da je pretrpeo povredu člana 5. stav 3. Konvencije kao i povredu člana 2. Protokola broj 4.

5. Predsednik Drugog odeljenja je 16. aprila 2007. godine odlučio da Vladu obavesti o predstavci. Primenjujući član 29. stav 3. Konvencije, takođe, je odlučeno da se osnovanost predstavke razmatra istovremeno sa njenom dopuštenošću.

ČINjENICE

I. OKOLNOSTI PREDMETA

6. Podnosilac predstavke je rođen 1972. godine i živi u Beogradu.

7. Činjenice predmeta, kako su ih dostavile strane, mogu se sumirati kako sledi.

8. Peto opštinsko javno tužilaštvo u Beogradu je 28. oktobra 1999. godine podnelo zahtev za sprovođenje istrage protiv podnosioca predstavke, tvrdeći da je on počinio brojna krivična dela krađe prema članu 166. stav 1. Krivičnog zakonika.

9. Istražni sudija Petog opštinskog suda u Beogradu (u daljem tekstu: "Opštinski sud") je 16. decembra 1999. godine doneo rešenje o sprovođenju istrage u vezi sa ovim krivičnim delima.

10. Istražni sudija istog suda je 18. januara 2000. godine utvrdio da se ne zna gde se nalazi podnosilac predstavke i izdao poternicu, sa rešenjem o njegovom pritvoru u periodu do mesec dana.

11. Opštinski sud je, postupajući po službenoj dužnosti, 16. aprila 2002. godine imenovao advokata koji će zastupati podnosioca predstavke u postupku.

12. Policija je 20. januara 2005. godine u 16 časova uhapsila podnosioca predstavke i privela u Okružni zatvor u Beogradu. Ovo hapšenje je obavljeno na osnovu rešenja o pritvoru Opštinskog suda od 18. januara 2000. godine.

13. Opštinski sud je 21. januara 2005. godine pokušao da se obrati advokatu podnosioca predstavke, ali ga nije našao. Zbog toga je sud 24. januara 2005. godine imenovao drugog advokata koji će zastupati podnosioca predstavke.

14. Pošto novoimenovani advokat nije mogao da 25. januara 2005. godine ode u Okružni zatvor, suđenje podnosiocu predstavke je zakazano za 27. januar 2005. godine.

15. Istražni sudija Opštinskog suda je saslušao podnosioca predstavke 27. januara 2005. godine u 9.30 časova u prisustvu njegovog advokata, kojom prilikom je podnosilac predstavke, između ostalog, negirao sve optužbe i izričito se odrekao prava da podnese žalbu na rešenje o pritvoru od 18. januara 2000. godine. Izgleda da je podnosilac predstavke smatrao da ima malo šanse da bude oslobođen po žalbi i da je želeo da mu se sudi što je pre moguće.

16. Peto opštinsko javno tužilaštvo je 3. februara 2005. godine podiglo optužnicu protiv podnosioca predstavke.

17. Tročlano sudsko veće Opštinskog suda je 4. februara 2005. godine produžilo pritvor podnosiocu predstavke za još 30 dana, a da nije saslušalo ni njega ni njegovog advokata.

18. Podnosilac predstavke je 11. februara 2005. godine podneo žalbu protiv ovog rešenja, ističući, između ostalog, da nije odmah izveden pred sudiju, "što je povreda člana 5. stava 3. Konvencije".

19. Okružni sud u Beogradu je 18. februara 2005. godine odbio ovu žalbu, ponovo donevši odluku u odsustvu podnosioca predstavke i njegovog advokata. On, takođe, nije razmotrio posebnu pritužbu podnosioca predstavke prema članu 5. stav 3. Konvencije.

20. Suđenje podnosiocu predstavke je počelo 2. marta 2005. godine, ali mu je pritvor produžen.

21. Opštinski sud je 18. maja 2005. godine našao da je podnosilac predstavke kriv, osudio ga na zatvorsku kaznu od godinu dana i dva meseca i pustio ga iz pritvora.

22. Okružni sud je 19. decembra 2005. godine ukinuo osporavanu presudu i naložio ponovno suđenje.

23. Opštinski sud je 16. februara 2007. godine našao, na osnovu delimično izmenjene optužnice, da je podnosilac predstavke kriv i osudio ga na zatvorsku kaznu od osam meseci.

24. Ispostavilo se da je podnosilac predstavke protiv ove presude podneo žalbu Okružnom sudu u Beogradu 5. aprila 2007. godine.

II. RELEVANTNO DOMAĆE PRAVO

A. Ustavna povelja državne zajednice Srbija i Crna Gora (objavljena u "Službenom listu Srbije i Crne Gore" - "Sl. list Srbije i Crne Gore" broj 1/03)

25. Član 10. je predviđao da se "odredbe međunarodnih sporazuma o ljudskim i manjinskim pravima primenjive u ... [državnoj zajednici] ... Srbija i Crna Gora moraju direktno primenjivati".

B. Zakonik o krivičnom postupku (objavljen u "Službenom listu Savezne Republike Jugoslavije" - "Sl. list" br. 70/01 i 68/02, kao i u "Službenom glasniku Republike Srbije" - "Sl. glasnik RS" br. 58/04, 85/05 i 115/05)

26. Član 229. reguliše pritvor koji određuje policija, predviđajući, između ostalog, da on može da traje do 48 sati, a tada se osumnjičeni mora izvesti pred istražnog sudiju koji može, shodno članu 228, doneti rešenje o puštanju na slobodu ili rešenje o "istražnom pritvoru".

27. Članovi 143-145. se tiču "pritvora pre podizanja optužnice", naime istražnog pritvora posle pritvora koji određuje policija do podizanja optužnice od strane javnog tužioca. Prema ovim odredbama, istražni sudija je, pored toga što sprovodi istragu, takođe, ovlašćen da donese rešenje o pritvoru okrivljenog. Okrivljeni protiv koga je doneto takvo rešenje o pritvoru u njegovom odsustvu će dobiti ovo rešenje po hapšenju ili, najkasnije, 24 časa posle toga. Okrivljeni će imati pravo da protiv ovog rešenja podnese žalbu, a ista žalba se mora podneti u roku od 24 sata i razmatrati od strane tročlanog sudskog veća istog suda u roku od sledećih 48 sati. Okrivljeni i njegov advokat nemaju pravo da tom prilikom budu lično saslušani, ali ih tročlano sudsko veće, ako tako odluči, može pozvati da dođu u sud i usmeno iznesu svoje stavove (videti, takođe, član 262). Istražni sudija može doneti rešenje o pritvoru do mesec dana. Tokom istražnog postupka okrivljeni nema izričito pravo da traži puštanje na slobodu, ali istražni sudija može pustiti okrivljenog na slobodu uz saglasnost nadležnog javnog tužioca. Ako između njih dvojice ne postoji saglasnost, ovo pitanje rešava tročlano sudsko veće istog suda u roku od 48 sati. Okrivljeni i njegov advokat nemaju pravo da tom prilikom budu lično saslušani (isto). Tročlano sudsko veće može, takođe, produžiti pritvor okrivljenom pre podizanja optužnice za još dva meseca, bez ličnog saslušanja okrivljenog ili njegovog advokata (isto). Okrivljeni i njegov advokat mogu podneti žalbu protiv ovog rešenja višem sudu, ali ni tada nemaju pravo da prisustvuju kada se ova žalba razmatra (videti, takođe, član 401. i član 402. stav 1, kao i član 375. st. 1. i 2). U vezi sa krivičnim delima za koje se može izreći kazna zatvora duža od pet godina, tročlano sudsko veće Vrhovnog suda može okrivljenom produžiti pritvor za još tri meseca, a da lično ne sasluša ni okrivljenog ni njegovog advokata (videti, takođe, član 262). Okrivljeni i njegov advokat mogu podneti žalbu protiv ovog rešenja drugom veću istog suda ali, ni tada nemaju pravo da prisustvuju kada se ova žalba razmatra (videti, takođe, član 401. i član 402. stav 1, kao i član 375. st. 1. i 2). Po isteku ova tri meseca, protiv okrivljenog mora biti podignuta optužnica ili mora biti pušten na slobodu. Prema tome, domaće pravo predviđa da pritvor pre podizanja optužnice ne može trajati duže od 6 meseci ukupno.

28. Prema članu 146, posle podizanja optužnice protiv okrivljenog do donošenja presude u prvoj instanci, pritvor je pitanje o kome odlučuje sudsko veće, u toku samog postupka, ili, zapravo, tročlano sudsko veće istog suda između ročišta. Pored toga, "pritvor posle podizanja optužnice" se automatski ponovo razmatra svakih trideset dana dok se optužnica ne potvrdi, i svaka dva meseca posle ove potvrde do donošenja presude u prvoj instanci. Okrivljeni i odbrana nemaju izričito pravo da budu lično saslušani od strane navedenog tročlanog veća niti da prisustvuju kada viši sud razmatra njihovu žalbu protiv donetog rešenja u okviru "mehanizma automatskog ponovnog razmatranja" (isto).

29. Prema članu 152, predsednik nadležnog suda ili sudija koga imenuje predsednik, a koji ne može biti istražni sudija, redovno prati stanje pritvorenih lica. Predsednik suda i istražni sudija mogu, međutim, u svako doba posetiti pritvorena lica, razgovarati sa njima i od njih primati pritužbe.

30. Najzad, član 419. predviđa, između ostalog, da nadležni javni tužilac "može" podneti zahtev za zaštitu zakonitosti protiv "pravosnažne sudske odluke", u ime ili protiv optuženog, ako je materijalni i procesni "zakon povređen."

V. Zakon o uređenju sudova (objavljen u "Sl. glasniku RS" br. 63/01, 42/02, 27/03, 29/04, 101/05 i 46/06)

31. Relevantne odredbe ovog zakona glase:

Član 7.

"Stranka i drugi učesnik u sudskom postupku imaju pravo pritužbe na rad suda kad smatraju da se postupak odugovlači, da je nepravilan ili da postoji bilo kakav nedozvoljen uticaj na njegov tok i ishod."

Član 51.

Predsednik višeg suda ima pravo da nadzire sudsku upravu nižeg suda, a predsednik neposredno višeg suda i da pri nečinjenju predsednika nižeg suda donese akte iz njegovog delokruga.

Predsednik višeg suda može tražiti od nižeg suda obaveštenje o primeni propisa, problemima u suđenju i sve podatke o radu.

Predsednik višeg suda može naložiti neposredan uvid u rad nižeg suda.

Član 52.

Kad stranka ili drugi učesnik u postupku podnesu pritužbu, predsednik suda dužan je da razmotri i da o njenoj osnovanosti i preduzetim merama obavesti pritužioca u roku od petnaest dana od prijema pritužbe.

Ako je pritužba podneta preko ministarstva nadležnog za pravosuđe ili višeg suda, o osnovanosti pritužbe i preduzetim merama obaveštavaju se i ministar ili predsednik višeg suda.

G. Sudski poslovnik (objavljen u "Službenom glasniku RS" br. 65/03, 115/05 i 4/06)

32. Prema članu 8, između ostalog, predsednik suda mora obezbediti ažuran rad suda. On ili ona, takođe, mora pogledati svaku pritužbu koju podnese stranka u postupku u vezi sa odugovlačenjem i odgovoriti u roku od 15 dana, dajući njegovu ili njenu odluku i, ako je neophodno, naloživši preduzimanje mera da se stanje popravi.

33. Član 4, između ostalog, predviđa da Ministarstvo pravde mora nadzirati rad sudova u smislu njihove ažurnosti. Ako se identifikuju neki problemi, Ministarstvo mora "predložiti" preduzimanje posebnih mera u roku od 15 dana.

D. Zakon o sudijama (objavljen u "Službenom glasniku RS" br. 63/01, 42/02, 60/02, 17/03, 25/03, 27/03, 29/04, 61/05 i 101/05)

34. Relevantne odredbe ovog zakona glase:

Član 40a st. 1. i 2.

"U Vrhovnom sudu Srbije obrazuje se Nadzorni odbor (u daljem tekstu: ’Odbor’).

Odbor se sastoji od pet sudija Vrhovnog suda koje na četiri godine bira opšta sednica Vrhovnog suda Srbije."

Član 40b

"Odbor je ovlašćen da, po pritužbi ili samoinicijativno, kontroliše sudske predmete i načini uvid u njih.

Po konačnoj kontroli sudskog predmeta Odbor može pred Velikim personalnim većem pokrenuti postupak za razrešenje sudije zbog nesavesnog ili nestručnog vršenja dužnosti ili predložiti izricanje disciplinske mere sudiji."

Đ. Zakon o obligacionim odnosima (objavljen u "Službenom listu Socijalističke Federativne Republike Jugoslavije" - "Sl. list" br. 29/78, 39/85, 45/89, 57/89 i "Sl. listu SRJ" broj 31/93)

35. Članovi 199. i 200. Zakona o obligacionim odnosima predviđaju, između ostalog, da svako ko je pretrpeo strah, fizički bol ili duševnu patnju kao posledicu kršenja "prava ličnosti" ima pravo, u zavisnosti od njihovog trajanja i jačine, da pokrene postupak za finansijsku naknadu kod parničnih sudova, kao i da traži druge oblike naknade "koji mogu" omogućiti odgovarajuće nematerijalno zadovoljenje.

PRAVO

I. NAVODNA POVREDA ČLANA 5. STAV 3. KONVENCIJE

36. Podnosilac predstavke se žalio zato što nije odmah i lično izveden pred sudiju sa ovlašćenjem da ga pusti na slobodu, što je povreda člana 5. stav 3. Konvencije.

37. Relevantni deo člana 5. glasi kako sledi:

"1. Svako ima pravo na slobodu i bezbednost ličnosti. Niko ne može biti lišen slobode osim u sledećim slučajevima i u skladu sa zakonom propisanim postupkom: ...

(v) u slučaju zakonitog hapšenja ili lišenja slobode radi privođenja lica pred nadležnu sudsku vlast zbog opravdane sumnje da je izvršilo krivično delo, ili kada se to opravdano smatra potrebnim kako bi se predupredilo izvršenje krivičnog dela ili bekstvo po njegovom izvršenje,...

3. Svako ko je uhapšen ili lišen slobode shodno odredbama iz stava 1. (v) ovog člana mora bez odlaganja biti izveden pred sudiju ili službeno lice zakonom određeno da obavlja sudske funkcije i mora imati pravo da mu se sudi u razumnom roku ili da bude pušten na slobodu do suđenja. Puštanje na slobodu može se usloviti jemstvima da se lice pojaviti na suđenju."

A. Dopuštenost

1. Rok od šest meseci

38. Vlada je tvrdila da podnosilac predstavke nije dostavio predstavku Sudu u roku od šest meseci, računajući od 27. januara 2005. godine, kada ga je prvi put saslušao istražni sudija (videti stav 15. u gornjem tekstu).

39. Podnosilac predstavke nije dao nikakav komentar.

40. Sud podseća da član 35. stav 1. Konvencije predviđa da on može da razmatra neku pritužbu samo ako je podneta u roku od šest meseci od datuma pravosnažne odluke donete u toku iscrpljenja domaćih pravnih sredstava. Kada podnosilac predstavke nema na raspolaganju delotvorno pravno sredstvo, vremenski rok ističe šest meseci posle datuma radnji ili mera na koje se žali, ili posle datuma saznanja o toj radnji ili njenom uticaju na podnosioca predstavke (videti, Younger protiv Ujedinjenog Kraljevstva (odluka), broj 57420/00, ECHR 2003-I). Ako ta situacija, međutim, traje, rok od šest meseci ističe po završetku situacije o kojoj je reč (videti, uz odgovarajuće izmene, Ječius protiv Litvanije, broj 34578/97, stav. 44, ECHR 2000-IX).

41. Sud primećuje da se u predmetnom slučaju pritužba podnosioca predstavke prema članu 35. stav 3. Konvencije odnosi na navodni nedostatak u Zakonu o krivičnom postupku Tužene države, kako su ga tumačili domaći sudovi i primenili u njegovom slučaju, što je dovelo do njegova situacije potraje. Posebno, istražni sudija koji je podnosioca predstavke saslušao 27. januara 2005. godine nije imao obavezu po domaćem zakonu da ispita njegov pritvor niti ovlašćenje da samostalno donese rešenje o njegovom puštanju na slobodu (videti, st. 15. i 27. u gornjem tekstu). Štaviše, sve do 2. marta 2005. godine, kada je održano prvo ročište, podnosilac predstavke nije lično izveden "pred sudiju" ovlašćenog da ga pusti na slobodu (videti, st. 17 - 20, 27. i 28. u gornjem tekstu). Sud, prema tome, zaključuje da je situacija koja je otpočela hapšenjem podnosioca predstavke okončana tog dana u smislu člana 35. stav 1. Konvencije (videti, uz odgovarajuće izmene, Radoslav Popov protiv Bugarske, broj 58971/00, st. 39. i 40, 2. novembar 2006. godine).

42. Prema tome, rok za podnošenje pritužbe od strane podnosioca predstavke istekao je šest meseci posle 2. marta 2005. godine. Pošto je podnosilac predstavke podneo svoju predstavku 17. avgusta 2005. godine, proizilazi da se primedba Vlade mora odbiti.

2. Iscrpljivanje domaćih pravnih sredstava

43. Vlada je iznela da podnosilac predstavke nije iscrpeo sva delotvorna domaća pravna sredstva. Posebno, on se nije pozvao na član 10. Ustavne povelje ili Konvenciju pred domaćim sudovima (videti stav 25. u gornjem tekstu).

Podnosilac predstavke, takođe, nije pokrenuo poseban parnični postupak prema čl. 199. i 200. Zakona o obligacionim odnosima (videti stav 35. u gornjem tekstu), a propustio je i da urgira kod javnog tužioca da u njegovo ime podnese zahtev za zaštitu zakonitosti u vezi sa odlukom Okružnog suda od 18. februara 2005. godine (videti stav 30. u gornjem tekstu). Najzad, podnosilac predstavke nije koristio član 152. Zakonika o krivičnom postupku niti se žalio predsedniku Opštinskog suda, predsedniku Okružnog suda, Ministru pravde, a ni Nadzornom odboru Vrhovnog suda (videti st. 29. i 31-34. u gornjem tekstu).

44. Podnosilac predstavke je ostao pri stavu da su sva gore navedena pravna sredstva irelevantna i/ili nedelotvorna.

45. Sud podseća da, prema članu 35. stav 1. Konvencije, on može da se bavi nekim pitanjem samo pošto su iscrpljena sva domaća pravna sredstva (videti, na primer, Hentrich protiv Francuske, presuda od 22. septembra 1994. godine, serija A broj 296-A, str. 18, stav 33.; Remli protiv Francuske, presuda od 23. aprila 1996. godine, Izveštaji o presudama i odlukama 1996-II, str. 571, stav 33.). On dalje podseća da je obaveza Vlade koja tvrdi da pravna sredstva nisu iscrpljena, da uveri Sud da je pravno sredstvo o kome je reč bilo i teorijski i praktično na raspolaganju u relevantnom trenutku (videti, između ostalog, Vernillo protiv Francuske, presuda od 20. februara 1991. godine, serija A broj 198, str. 11-12, stav 27; Dalia protiv Francuske, presuda od 19. februara 1998. godine, Izveštaji o presudama i odlukama 1996-I, str. 87-88. stav 38.). Štaviše, jedno pravno sredstvo se ne može smatrati delotvornim ako zavisi od dobre volje državnog službenika (videti, uz odgovarajuće izmene, Malfatti protiv Slovačke Republike, broj 38855/97, Odluka Komisije od 1. jula 1998. godine; V. S. protiv Slovačke Republike, broj 30894/96, Odluka Komisije od 22. oktobra 1997. godine; videti, takođe, X protiv Irske, broj 9136/80, Odluka Komisije od 10. jula 1981. godine, Odluke i Izveštaji (OI). 26. str. 242.).

46. U vezi sa predmetnim slučajem, Sud prvo primećuje da se, u vezi sa podneskom Vlade da je podnosilac predstavke trebalo da podnese parničnu tužbu prema članu 200. Zakona o obligacionim odnosima, prava zajemčena prema članu 5. stav 3. moraju razlikovati od prava na dobijanje naknade zbog njihove povrede, zbog čega se parnična tužba za naknadu štete ne može smatrati delotvornom u vezi sa pritužbom podnosioca predstavke (videti, među mnogim drugim autoritetima, Wloch protiv Poljske, broj 27785/95, stav. 90, ECHR 2000-IX). Drugo, čak i pod pretpostavkom da se sva ova sredstva mogu smatrati delotvornim, Vlada nije navela nijedan primer domaće sudske prakse koji ukazuje da je, u predmetu kao što je predmet podnosioca predstavke, zaista bilo moguće da se dobije neka naknada u vezi sa pritvorom prema članu 199. Zakona obligacionim odnosima, članu 152. Zakonika o krivičnom postupku ili, zapravo, na osnovu zakonodavstva opisanog u st. 31-34. u gornjem tekstu. Treće, Sud nalazi da jedino javni tužilac mogao podneti zahtev za zaštitu zakonitosti u ime podnosioca predstavke i da, štaviše, on ima diskreciono pravo da odluči da li da to učini ili ne. Prema tome, ovo pravno sredstvo je, takođe, bilo nedelotvorno prema članu 35. stav 1. Konvencije (videti, Lepojić protiv Srbije, broj 13909/05, stav 54, 6. novembar 2007. godine). Najzad, primećeno je da se u svojoj žalbi od 11. februara 2005. godine podnosilac predstavke izričito žalio zbog toga što nije odmah izveden pred sudiju, što predstavlja povredu člana 5. stava 3. Konvencije.

47. S obzirom na gore navedeno, Sud zaključuje da se pritužbe podnosioca predstavke ne mogu proglasiti nedopuštenim zbog neiscrpljenja domaćih pravnih sredstava prema članu 35. stav 1. Konvencije. Shodno tome, primedba Vlade u vezi sa ovim se mora odbiti.

3. Zaključak

48. Sud smatra da pritužba podnosioca predstavke nije očigledno neosnovana u smislu značenja člana 35. stav 3. Konvencije. On dalje smatra da ona nije nedopuštena ni po jednom drugom osnovu. Prema tome, ona se mora proglasiti dopuštenom.

B. Osnovanost

49. Vlada je tvrdila da nije došlo do povrede člana 5. stava 3. Konvencije. Posebno, pritvor o kome je reč je bio u skladu sa zakonom i odredio ga je sud, a ne policija ili javni tužilac. Dalje, podnosilac predstavke se pojavio pred istražnim sudijom za manje od sedam dana posle hapšenja, a deo prethodnog kašnjenja se pre može pripisati advokatu samog podnosioca predstavke, a ne sudovima Tužene države. Najzad, Vlada je iznela da se prvo suđenje podnosiocu predstavke brzo završilo i primetila da je odmah posle njega pušten na slobodu.

50. Podnosilac predstavke je ponovo potvrdio svoju pritužbu.

51. Sud podseća da zakonito uhapšen pojedinac ili pojedinac osumnjičen da je počinio krivično delo mora, prema članu 5. stav 3. Konvencije, biti zaštićen određenom sudskom kontrolom. Ta kontrola mora da ispuni zahtev hitnosti (videti, McKay protiv Ujedinjenog Kraljevstva [VV], broj 543/03, stav 33., ECHR 2006-...), biti "automatska", naime, ne zavisiti od prethodne predstavke lica o kome je reč (isto, stav 34), a pritvoreno lice mora lično biti izvedeno pred "sudiju ili [nekog] drugog službenika ovlašćenog po zakonu" da odluči da li da naredi njegovo ili njeno puštanje na slobodu u toku suđenja (isto, stav 35).

52. Sud dalje podseća da čak i kada je domaći sud prvobitno odredio pritvor, to ne isključuje naknadnu primenu navedenog "zahteva hitnosti" ako, između ostalog, optuženi nije saslušan prilikom razmatranja njegovog pritvora. Na primer, period od petnaest dana od kada je podnosilac predstavke stavljen u pritvor, na osnovu sudskog rešenja, i njegovog ličnog saslušanja pred sudijom smatrao se nesaglasnim sa članom 5. stav 3. u predmetu McGoff protiv Švedske (presuda od 26. oktobra 1984. godine, stav 27, serija A broj 83).

53. S obzirom na gore navedenu sudsku praksu i u vezi sa predmetnim slučajem, Sud primećuje da u spisu predmeta nema dokaza koji bi ukazao da je hapšenjem podnosioca predstavke i/ili njegovim naknadnim pritvorom povređen član 5. stav 1 (v) Konvencije. Sud dalje primećuje, međutim, da, s obzirom na odredbe Zakonika o krivičnom postupku i njegove prethodne nalaze (stavovi 27, 28. i 41. u gornjem tekstu), podnosilac predstavke nije izveden pred sudiju koji je imao i obavezu da razmotri njegov pritvor i neophodno ovlašćenje da naloži njegovo puštanje na slobodu do, u najboljem slučaju, 2. marta 2005. godine, što je više od četrdeset jednog dana posle njegovog hapšenja (videti, takođe, st. 12-21. u gornjem tekstu).

54. Prema tome, došlo je do povrede člana 5. stav 3. Konvencije (videti, uz odgovarajuće izmene, Vrenčev protiv Srbije, broj 2361/05, st. 64-68, 23. septembar 2008. godine).

II. NAVODNA POVREDA ČLANA 2. PROTOKOLA BROJ 4

55. Podnosilac predstavke se dalje žalio da su, kao posledica povrede člana 5. stava 3. Konvencije, organi Tužene države, takođe, povredili njegovo pravo na slobodu kretanja, zajemčeno prema članu 2. Protokola broj 4.

56. Sud primećuje da je ova njegova pritužba povezana sa onom koja je razmatrana u gornjem tekstu i da se ona, na isti način, mora proglasiti dopuštenom.

57. Međutim, s obzirom na njegove nalaze prema članu 5. stav 3. u gornjem tekstu, Sud smatra da nije neophodno da se razmatra da li je, u ovom slučaju, takođe, došlo do posebne povrede člana 2. Protokola broj 4 (videti, među mnogim drugim autoritetima, Bozano protiv Francuske, 18. decembar 1986. godine, stav 63., serija A broj 111).

III. PRIMENA ČLANA 41. KONVENCIJE

58. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

59. Podnosilac predstavke je tražio 10.000 evra (EUR) na ime pretrpljene nematerijalne štete.

60. Vlada je osporila ovaj zahtev.

61. Sud smatra da je podnosilac predstavke pretrpeo nematerijalnu štetu koja se ne može dovoljno nadoknaditi samo njegovom konstatacijom povrede Konvencije. S obzirom na prirodu povrede utvrđene u ovom predmetu i procenjujući na osnovu pravičnosti, Sud stoga dodeljuje podnosiocu predstavke 3.000 evra po ovom osnovu (videti, uz odgovarajuće izmene, Vrenčev protiv Srbije, citiran u gornjem tekstu).

B. Troškovi

62. Podnosilac predstavke je, takođe, tražio 500 evra na ime troškova u postupku pred Sudom.

63. Vlada je osporila ovaj zahtev.

64. Prema praksi Suda, podnosilac predstavke ima pravo na naknadu troškova samo u onoj meri u kojoj je pokazano da su oni stvarno i neophodno nastali i da su opravdani u pogledu iznosa. U predmetnom slučaju, na osnovu dokumenata koje poseduje i gore navedenih kriterijuma, Sud smatra da je opravdano da se u potpunosti dosudi iznos koji podnosilac predstavke traži za postupak pred njim.

V. Zatezna kamata

65. Sud smatra da je primereno da zatezna kamata bude zasnovana na najnižoj kamatnoj stopi Evropske centralne banke uz dodatak od tri procentna poena.

 

IZ TIH RAZLOGA, SUD JEDNOGLASNO

1. Proglašava predstavku dopuštenom,

2. Utvrđuje da je bilo povrede člana 5. stav 3. Konvencije,

3. Utvrđuje da nema potrebe da se posebno razmatra pritužba podnosioca predstavke prema članu 2. Protokola broj 4,

4. Utvrđuje

(a) da Tužena država treba da isplati podnosiocu predstavke, u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije, sledeće iznose, koji će biti pretvoreni u srpske dinare po kursu koji će važiti na dan isplate:

(i) 3.000 evra (tri hiljade evra) na ime pretrpljene nematerijalne štete, plus porez koji se može platiti,

(ii) 500 evra (pet stotina evra) na ime troškova, plus porez koji podnosilac predstavke može platiti,

(b) da po isteku gore navedena tri meseca do isplate, treba platiti običnu kamatu na gore navedene iznose po stopi koja je jednaka najnižoj kamatnoj stopi Evropske centrale banke uz dodatak od tri procentna poena,

4. Odbija preostali deo zahteva podnosioca predstavke za pravično zadovoljenje.

 

Sastavljeno na engleskom i dostavljeno u pisanoj formi 28. aprila 2009. godine, prema Pravilu 77. st. 2. i 3. Poslovnika Suda.

Sally Dollé
Sekretar	Francoise Tulkens
Predsednik