TREĆE ODELjENjE

PREDMET POP-ILIĆ I DRUGE protiv SRBIJE
(predstavke br. 63398/13, 76869/13, 76879/13, 76886/13 i 76890/13)

PRESUDA
STRAZBUR
14. oktobar 2014. godine

Ova presuda će postati pravosnažna u okolnostima utvrđenim u članu 44. stav 2. Konvencije. Ona može biti predmet redaktorskih izmena.

U predmetu Pop-Ilić i druge protiv Srbije, Evropski sud za ljudska prava (Treće odeljenje), na zasedanju Veća u sastavu:

Josep Casadevall, predsednik,

Alvina Gyulumyan,

Ján Šikuta,

Dragoljub Popović,

Luis López Guerra,

Valeriu Griţco,

Iulia Antoanella Motoc, sudije,

i Marialena Tsirli, zamenik sekretara Odeljenja,

Posle većanja na zatvorenoj sednici održanoj 23. septembra 2014. godine, izriče sledeću presudu, koja je usvojena na taj dan:

POSTUPAK

1. Predmet je formiran na osnovu pet posebnih predstavki protiv Srbije podnetih Sudu prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija").

2. Sve podnositeljke predstavki bile su srpske državljanke. Dodatni lični podaci, datumi podnošenja pritužbi protiv Suda, odnosno informacije o njihovim pravnim zastupnicima navedeni su u Aneksu uz ovu presudu.

3. Vladu Srbije (u daljem tekstu; "Vlada") zastupao je njen zastupnik, gospođa Vanja Rodić.

4. Podnositeljke predstavki prituživale su se, prema članu 6. stav 1. Konvencije i članu 1. Protokola broj 1 zbog propusta Tužene države da izvrši pravosnažnu presudu donetu u njihovu korist. One su dalje iznele da Ustavni sud nije razmatrao njihove zahteve za naknadu iako su oni formulisani u skladu sa odnosnim domaćim propisima.

5. Predstavke su 20. januara 2014. godine prosleđene Vladi. Sud je 1. februara 2014. godine izmenio sastav svojih odeljenja (Pravilo 25 stav 1). Stoga je ovaj predmet dodeljen Trećem odeljenju u novom sastavu (Pravilo 52. stav 1).

ČINjENICE

I. OKOLNOSTI PREDMETA

A. Parnični, izvršni i stečajni postupak

6. Opštinski sud u Vlasotincu je 13. aprila 2006. godine presudio u korist podnositeljki predstavki. Tuženom, preduzeću AD Retex, privatnom preduzeću od 2003. godine, naloženo je da: (a) ih vrati na ranije poslove; (b) im isplati zaostale plate; (v) isplati odnosne doprinose za socijalno osiguranje za isti period; i (g) isplati im sudske troškove.

7. Ova presuda je do 11. jula 2007. godine, izmenjena po žalbi u odnosu na sudske troškove, postala pravosnažna.

8. Podnositeljke predstavki su 27. jula 2007. godine podnele predlog za izvršenje navedene presude.

9. Opštinski sud u Vlasotincu je 6. avgusta 2007. godine usvojio predlog podnositeljki predstavki i doneo rešenje o izvršenju.

10. Okružni sud u Leskovcu je 3. decembra 2007. godine potvrdio ovu odluku po žalbi.

11. Opštinski sud u Vlasotincu je u januaru 2008. godine obavio procenu pokretne imovine dužnika.

12. Kao odgovor na zahtev trećeg lica, Opštinski sud u Vlasotincu je 21. aprila 2008. godine isključio određenu pokretnu imovinu iz izvršnog postupka.

13. Opštinski sud u Vlasotincu je 26. maja 2008. godine pribavio dodatni izveštaj o vrednosti pokretne imovine dužnika.

14. Viši sud u Leskovcu je 22. aprila 2010. godine naložio ponovno razmatranje zahteva trećeg lica podnetog u odnosu na imovinu dužnika.

15. Privredni sud u Leskovcu je 21. januara 2011. godine pokrenuo stečajni postupak u odnosu na preduzeće AD Retex, a 3. juna 2011. godine zahtevi podnositeljki predstavki su u potpunosti priznati. Same podnositeljke predstavki su razvrstane u treći isplatni red.

16. Imovina dužnika je prodata 16. juna 2011. godine u stečajnom postupku.

17. Izvršni postupak je obustavljen 12. juna 2013. godine.

18. Stečajni postupak pred Privrednim sudom u Leskovcu je i dalje u toku, a isplate podnositeljkama predstavki tek treba da budu izvršene, očigledno kao posledica dva posebna parnična spora koja su pokrenuli drugi poverioci.

B. Postupak pred Ustavnim sudom

19. Podnositeljke predstavki su 26. aprila 2010. godine uložile žalbu Ustavnom sudu, tvrdeći da su pretrpele povredu prava na pravično suđenje u razumnom roku i povredu imovinskih prava. U smislu zadovoljenja, podnositeljke predstavki su tražile da se ove povrede priznaju, nalog Ustavnog suda da se ubrza sporni izvršni postupak, i "uklanjanje svih štetnih posledica" pretrpljenih s tim u vezi (uključujući i isplatu neisplaćenih novčanih potraživanja).

20. Podnositeljke predstavke su 4. aprila 2012. godine konstatovale usvajanje izmena Zakona o Ustavnom sudu, i opredelile svoje zahteve za naknadu na odgovarajući način. Posebno, na ime pretrpljene materijalne štete, podnositeljke predstavki su tražile odgovarajuće iznose koji su im dosuđeni pravosnažnom presudom u pitanju, dok je svaka od njih tražila 2.200 evra na ime pretrpljene nematerijalne štete (videti st. 27-30. u daljem tekstu).

21. Ustavni sud je 27. marta 2013. godine utvrdio, u izreci odluke, da su podnositeljke predstavki zaista pretrpele povredu prava na pravično suđenje u razumnom roku, kao i povredu imovinskih prava, ali je odbacio zahteve podnositeljki predstavki za naknadu nematerijalne štete. Ustavni sud je, najzad, naložio da se sporni izvršni postupak obustavi u skladu sa važećim propisima (videti stav 31. u daljem tekstu).

22. U obrazloženju odluke Ustavni sud je utvrdio da sudovi u pitanju nisu ažurno postupali između 27. jula 2007. godine i 21. januara 2011. U vezi sa pitanjem naknade, Ustavni sud je naveo da su zahtevi podnositeljki predstavki za naknadu materijalne i nematerijalne štete podneti van roka. Time se on samo pozvao na član 36. st. 1 (2) i član 85. stav 3. Zakona o Ustavnom sudu, u skladu sa izmenama iz 2011. godine, i član 40. stav 1. samog Zakona o izmenama i dopunama Zakona o Ustavnom sudu (videti st. 27-30. u daljem tekstu).

II. RELEVANTNO DOMAĆE PRAVO

A. Ustav Republike Srbije (objavljen u "Službenom glasniku Republike Srbije" - "Službeni glasnik RS" - broj 98/06)

23. Član 170. propisuje da se "ustavna žalba se može izjaviti protiv pojedinačnih akata ili radnji državnih organa ili organizacija kojima su poverena javna ovlašćenja, a kojima se povređuju ili uskraćuju ljudska ili manjinska prava i slobode zajemčene Ustavom, ako su iscrpena ili nisu predviđena druga pravna sredstva za njihovu zaštitu".

B. Zakon o Ustavnom sudu iz 2007. godine (objavljen u "Službenom glasniku RS", broj 109/07)

24. Član 84. stav 1. propisuje da se "ustavna žalba može izjaviti u roku od 30 dana od dana dostavljanja pojedinačnog akta, odnosno od dana preduzimanja radnji" u pitanju.

25. Član 85. stav 1. odnosi se na neophodne informacije koje ustavna žalba mora da sadrži. Ove informacije obuhvataju: (a) lične podatke podnosioca žalbe; (b) informacije o pravnom zastupniku; (v) pojedinosti odluke koja se osporava; (g) naznaku odnosnih odredaba Ustava; (d) opis navodnih povreda; (đ) zahtev za naknadu štete koju podnosilac žalbe traži; i (e) potpis podnosioca žalbe.

26. Član 89. stav 2. propisuje da "[a]ko Ustavni sud utvrdi da ... je pojedinačnim aktom ili radnjom povređeno ili uskraćeno neko ljudsko ili manjinsko pravo ili sloboda zajemčena Ustavom, može poništiti pojedinačni akt, zabraniti dalje vršenje radnje ili odrediti preduzimanje druge mere ili radnje kojom se otklanjaju štetne posledice.... u predviđenom roku."

V. Zakon o izmenama i dopunama Zakona o Ustavnom sudu (objavljen u "Službenom glasniku RS", broj 99/11)

27. Članom 32. ovog Zakona izmenjen je član 85. stav 1. Zakona o Ustavnom sudu iz 2007. godine time što umesto uopštenog navođenja podnosilac žalbe mora da navede vrstu naknade koju smatra neophodnom (videti u stavu 25. u gornjem tekstu, pod (đ)). Izmenjenim članom 85. stav 1 sada se zahteva da ustavna žalba mora da sadrži konkretnu naznaku iznosa i osnova za svaku naknadu materijalne i nematerijalne štete koju traži podnosilac žalbe.

28. Članom 32. Zakona o izmenama i dopunama Zakona o Ustavnom sudu iz 2011. godine, između ostalog, takođe je dodat stav 3. članu 85. Zakona o Ustavnom sudu iz 2007. godine. Ova nova odredba navodi da se zahtev za naknadu može podneti samo "istovremeno sa podnošenjem ustavne žalbe".

29. Član 36. stav 1 (2) Zakona o Ustavnom sudu iz 2007. godine, kako je izmenjen, propisuje da Ustavni sud odbacuje sve podneske sa ciljem pokretanja postupaka pred njim ako su podnesci u pitanju podneti nakon isteka datog roka.

30. U skladu sa članom 40. stav 1. i članom 42. Zakona o izmenama i dopunama Zakona o Ustavnom sudu iz 2011. godine, koje su stupile na snagu 4. januara 2012. godine, svi predmeti u toku pred Ustavnim sudom završavaju se u skladu sa izmenama usvojenim 2011. godine.

G. Zakon o stečaju (objavljen u "Službenom glasniku RS", broj 104/09)

31. Član 93. st. 1. i 2. propisuje, između ostalog, da se svaki izvršni postupak u toku obustavlja nakon otvaranja stečajnog postupka u odnosu na istog dužnika.

PRAVO

I. ZDRUŽIVANjE PREDSTAVKI

32. Sud smatra da, u skladu s Pravilom 42 stav 1 Poslovnika Suda, predstavke treba združiti, s obzirom na njihove slične činjenične i pravne okolnosti.

II. NAVODNA POVREDA ČLANA 6. STAV 1. KONVENCIJE

33. Podnositeljke predstavki žalili su se, prema članu 6. stav 1. Konvencije, zbog propusta Tužene države da izvrši pravosnažnu presudu donetu u njihovu korist.

34. Član 6, stav 1, u relevantnom delu, glasi kako sledi:

"Svako, tokom odlučivanja o njegovim građanskim pravima i obavezama ... ima pravo na pravičnu ... raspravu ... pred ... sudom ...."

A. Dopuštenost

1. Podnesci stranaka

35. Vlada je tvrdila da podnositeljke predstavki nisu od Ustavnog suda pravilno tražile naknadu pretrpljene materijalne i/ili nematerijalne štete kao posledicu spornog neizvršenja. Posebno, trebalo je da opredele svoja potraživanja u roku od 30 dana počev od datuma stupanja na snagu Zakona o izmenama i dopunama Zakona o Ustavnom sudu, tj. do 3. februara 2012. godine. Pošto su podnositeljke predstavki to učinile tek 4. aprila 2012. godine, predmetne pritužbe treba odbaciti na osnovu toga što su propustile da pravilno iskoriste ustavne pravne lekove. Vlada je dalje tvrdila da su, u ovim okolnostima i s obzirom na suštinu presude Ustavnog suda od 27. marta 2013. godine, podnositeljke predstavki na kraju izgubile status žrtve (videti st. 21. i 22. u gornjem tekstu).

36. Podnositeljke predstavki su iznele da su se pridržavale zahteva iscrpenosti, u okviru značenja člana 35. stav 1. Konvencije, i da su zadržale status žrtve.

2. Relevantna načela

37. Sud podseća da, prema članu 35. stav 1. Konvencije, on može da se bavi predstavkom samo pošto su iscrpena sva domaća pravna sredstva. Svrha člana 35. je da ugovornim stranama omogući da spreče ili isprave navode povreda protiv njih pre nego što se ti navodi dostave Sudu (videti, na primer, Mifsud protiv Francuske (odluka) [VV], broj 57220/00, stav 15, ECHR 2002-VIII; i Vučković i drugi protiv Srbije [VV], broj 17153/11, stav 70, 25. mart 2014. godine). Obaveza iscrpenosti domaćih pravnih sredstava, prema tome, zahteva od podnosioca da normalno koristi pravna sredstva koja su delotvorna, dovoljna i dostupna u odnosu na njegove ili njene pritužbe prema Konvenciji. Podnosioci predstavki moraju dalje poštovati važeća pravila i postupke domaćeg prava, uključujući rokove, a ako to ne čine verovatno neće postupati u skladu sa uslovom utvrđenim u članu 35. stav 1 (videti, na primer, Cardot protiv Francuske, 19. mart 1991. godine, stav 34, serija A broj 200; Akdivar i drugi protiv Turske, 16. septembar 1996. godine, stav 66, Izveštaji o presudama i odlukama 1996-IV; i Vučković, citirane u gornjem tekstu, stav 72.). Sud je, međutim, takođe često isticao potrebu da se pravilo iscrpenosti primenjuje sa izvesnim stepenom elastičnosti i bez preteranog formalizma (videti Akdivar, citirana u gornjem tekstu, stav 69; i Vučković, citirana u gornjem tekstu, stav 76.).

38. U smislu tereta dokazivanja, na vladi je koja tvrdi da je reč o neiscrpenosti da zadovolji Sud da je to sredstvo bilo delotvorno, dostupno i u teoriji i u praksi u relevantnom trenutku (videti, između ostalog, McFarlane protiv Irske [VV], broj 31333/06, stav 107, 10. septembar 2010. godine; i Vučković, citirana u gornjem tekstu, stav 77.). Pošto se ovaj teret dokazivanja zadovolji, na podnosiocu predstavke je da ustanovi da je pravno sredstvo koje je Vlada ponudila zapravo iscrpeno ili da je iz nekog razloga neadekvatno i nedelotvorno u posebnim okolnostima i da su postojale posebne okolnosti koje su njega ili nju oslobađale tog zahteva (videti Dankevich protiv Ukrajine, broj 40679/98, stav 107, 29. april 2003. godine; Akdivar, citirana u gornjem tekstu, stav 68; i Vučković, citirana u gornjem tekstu, stav 77.).

39. Konačno, Sud podseća da status žrtve nekog podnosioca predstavke u okviru značenja člana 34. Konvencije zavisi od činjenice da li su domaći organi priznali, bilo izričito ili prećutno, navodno kršenje Konvencije i, ako je neophodno, pružili odgovarajuće obeštećenje. Tek kada se ispune ovi uslovi supsidijarna priroda mehanizma zaštite prema Konvenciji isključuje razmatranje predstavke (videti Cocchiarella protiv Italije [VV], broj 64886/01, stav 71, ECHR 2006-V; i Cataldo protiv Italije (odluka), broj 45656/99, 3. jun 2004. godine).

3. Primena ovih načela u konkretnom slučaju

(a) U odnosu na iscrpenost domaćih pravnih lekova

40. U predmetu Vinčić Sud je utvrdio da "ustavnu žalbu treba, u načelu, smatrati delotvornim domaćim sredstvom u smislu člana 35. stav 1. Konvencije u odnosu na sve predstavke podnete [protiv Srbije] počev od 7. avgusta 2008. godine" (videti Vinčić i drugi protiv Srbije, broj 44698/06 i druge, stav 51, 1. decembar 2009. godine). Naravno, ovo obuhvata pritužbe na dužinu postupka/neizvršenje uopšte, u odnosu na koje je Ustavni sud rutinski dosuđivao naknadu za pretrpljenu nematerijalnu štetu (videti, među mnogim drugim domaćim presudama, Už. br. 391/08, 143/09, 1387/09, 5466/10, 1063/12, 5660/12 od 9. aprila 2009 . godine, 17. marta 2010. godine, 17. februara 2011. godine, 20. decembra 2012. godine, 30. maja 2012. godine i 7. februara 2013. godine; videti takođe Vidaković protiv Srbije (odluka), broj 16231/07, 24. maj 2011. godine).

41. Sud primećuje da su podnositeljke predstavki u predmetnom slučaju, kada su podnele ustavnu žalbu, a oslanjajući se na član 89. stav 2. Zakona o Ustavnom sudu iz 2007. godine, tražile "uklanjanje svih štetnih posledica" pretrpljenih zbog spornog neizvršenja i tražile isplatu svojih "neizmirenih materijalnih potraživanja" (videti st. 19. i 26. u gornjem tekstu). Približno tri meseca nakon stupanja na snagu Zakona o izmenama i dopunama Zakona o Ustavnom sudu iz 2011. godine i pošto je takva mogućnost konkretno predviđena, podnositeljke predstavki su specificirale svoje zahteve za naknadu materijalne i nematerijalne štete koju su navodno pretrpele (videti st. 20. i 27-30. u gornjem tekstu). Ustavni sud je, međutim, odbacio ove zahteve kao zakasnele, pozivajući se, između ostalog, na član 85. stav 3. Zakona o Ustavnom sudu, izmenjenog 2011. godine, kojim se zahteva da se takvi zahtevi "podnesu istovremeno sa ustavnom žalbom" (videti st. 22. i 27. u gornjem tekstu). U tim okolnostima, čini se da je Ustavni sud prećutno tražio od podnositeljki predstavki, koje su uložile svoju ustavnu žalbu 26. aprila 2010. godine, nemoguće - naime da se retroaktivno pridržavaju odredaba izmena koje su stupile na snagu 4. januara 2012. godine (videti st. 24-30. u gornjem tekstu).

42. U vezi sa tvrdnjama Vlade u smislu da je trebalo da podnositeljke predstavki preciziraju svoje zahteve za naknadu u roku od 30 dana od datuma stupanja na snagu Izmena Zakona o Ustavnom sudu, tj. do 3. februara 2012. godine, Sud primećuje da ni u važećem domaćem zakonodavstvu ni, zapravo, u obrazloženju samog Ustavnog suda ne postoji ništa da se poveruje u ovo posebno tumačenje. Vlada takođe nije ponudila drugu ustavnu praksu o ovom pitanju (videti stav 38. u gornjem tekstu).

43. S obzirom na gore navedeno, Sud odbacuje primedbu Vlade u smislu da su podnositeljke predstavki propustile da pravilno iscrpe domaća pravna sredstva.

(b) U vezi sa statusom žrtve podnositeljki predstavki

44. Sud primećuje da je Ustavni sud potvrdio da su podnositeljke predstavki pretrpele povredu svojih ustavnih prava jednaku onim zajemčenim prema članu 6. stav 1 . Konvencije. Ustavni sud je takođe naložio da se sporni izvršni postupak "okonča u skladu sa zakonom". Navedeni nalog jasno uopšte nije predstavljao obeštećenje pošto se odnosio samo na odredbu Zakona o stečajnom postupku koja predviđa da se izvršni postupak u toku obustavi nakon otvaranja stečajnog postupka u odnosu na istog dužnika. Podnositeljkama predstavki najzad nikada nije isplaćena naknada za pretrpljenu materijalnu i/ili nematerijalnu štetu u vezi sa spornim neizvršenjem i, štaviše, njihovi zahtevi za naknadu materijalne štete čak nisu formalno ni razmatrani u izreci odluke Ustavnog suda (videti st. 21. i 22. u gornjem tekstu).

45. Proizilazi da se primedba Vlade o statusu žrtve podnositeljki predstavki mora takođe odbaciti.

(v) Zaključak

46. Sud primećuje da pritužbe podnositeljki predstavki nisu očigledno neosnovane u smislu člana 35. stav 3 (a) Konvencije. On dalje primećuje da one nisu nedopuštene ni po jednom drugom osnovu. Prema tome, one se moraju proglasiti dopuštenim.

B. Osnovanost

47. Podnositeljke predstavki su potvrdile svoje pritužbe.

48. Vlada nije dala nikakav komentar.

49. Sud podseća da se izvršenje presude koju je sud doneo mora smatrati sastavnim delom "suđenja" u svrhe člana 6. (videti Hornsby protiv Grčke, presuda od 19. marta 1997. godine, stav 40, Izveštaji 1997-II). Kašnjenje u izvršenju presude može se opravdati u posebnim okolnostima. Ono, međutim, ne može biti takvo da ugrozi suštinu prava zaštićenog prema članu 6. stav 1. (videti Immobiliare Saffi protiv Italije [VV], broj 22774/93, stav 74, ECHR 1999-V).

50. S obzirom na gore navedeno i ako se vratimo na predmetni slučaj, Sud primećuje da srpske vlasti nisu ponudili nijedan razlog za propust da preduzmu sve neophodne mere da bi se presuda u pitanju izvršila u periodu između 27. jula 2007. godine i 21. januara 2011. godine, što je datum kada su podnositeljke predstavki podnele predlog za izvršenje, odnosno datum pokretanja stečajnog postupka (videti st. 8-15. u gornjem tekstu; videti takođe odluku samog Ustavnog suda opisanu u stavu 21. u gornjem tekstu).

51. Prema tome, podnositeljke predstavki su pretrpele povredu prava zajemčenih članom 6. stav 1. Konvencije.

III. NAVODNA POVREDA ČLANA 1. PROTOKOLA BROJ 1

52. Podnositeljke predstavki su se takođe žalile zbog toga što Tužena država nije izvršila pravosnažnu presudu donetu u njihovu korist što je predstavljalo dodatnu povredu člana 1. Protokola broj 1, koji glasi kako sledi:

"Svako fizičko i pravno lice ima pravo na neometano uživanje svoje imovine. Niko ne može biti lišen svoje imovine, osim u javnom interesu i pod uslovima predviđenim zakonom i opštim načelima međunarodnog prava.

Prethodne odredbe, međutim, ni na koji način ne utiču na pravo države da primenjuje zakone koje smatra potrebnim da bi regulisala korišćenje imovine u skladu s opštim interesima ili da bi obezbedila naplatu poreza ili drugih dažbina ili kazni."

53. Vlada je iznela da nju ne treba smatrati odgovornom za dugove preduzeća u privatnom vlasništvu zbog nepostojanja nekog konkretnog lošeg postupanja "na strani stečajnog upravnika ili trgovinskog suda" u pitanju. Zapravo, prema mišljenju Vlade, podnositeljke predstavki žalile su se samo zbog "kašnjenja" uopšteno i što Tužena država na kraju nije izmirila dug prema presudi.

54. Kao što je Sud više puta utvrdio, kada je dužnik privatno lice država nije, uopšteno, neposredno odgovorna za dugove takvih lica, a njene obaveze su ograničene na obezbeđenje neophodne pomoći poveriocu u izvršenju odnosnih sudskih naloga, uključujući i one kroz stečajne postupke (videti, na primer, Shestakov protiv Rusije (odluka), broj 48757/99, 18. jun 2002. godine; Krivonogova protiv Rusije (odluka), broj 74694/01, 1. april 2004. godine; i Kesyan protiv Rusije, broj 36496/02, 19. oktobar 2006. godine; videti takođe Scollo protiv Italije, 28. septembar 1995. godine, stav 44, serija A broj 315-C; Fuklev protiv Ukrajine, broj 71186/01, stav 84, 7. jun 2005. godine; i Kotov protiv Rusije [VV], broj 54522/00, stav 90, 3. april 2012. godine).

55. U predmetnom slučaju dužnik je preduzeće u privatnom vlasništvu, sa očigledno dugoročnim nedostatkom sredstava. Dalje, ne postoje dokumentovani postupci ili propusti na strani pravosudnih organa Tužene države koji su mogli stvoriti nemogućnost izmirenja duga prema presudi (uporediti po sličnosti i suprotnosti sa, na primer, Kotov, citirana u gornjem tekstu, stav 90.). Najzad, u ovom kontekstu se podrazumeva da je Ustavni sud u svojoj odluci od 27. marta 2013. godine, kada je utvrdio povredu prava podnositeljki predstavki na imovinu, to učinio samo na osnovu spornog kašnjenja, a da nije utvrdio uzročnu vezu između kašnjenja u pitanju i nemogućnosti dužnika da podnositeljkama predstavki izmiri dug prema presudi (videti stav 22. u gornjem tekstu).

56. S obzirom na gore navedeno, Sud ne može a da ne odbaci pritužbe podnositeljki predstavki kao očigledno neosnovane u skladu sa članom 35. st. 3 (a) i 4. Konvencije.

IV. PRIMENA ČLANA 41. KONVENCIJE

57. Član 41. Konvencije propisuje:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

58. Podnositeljke predstavke su tražile da se Tuženoj državi naloži da isplati, iz sopstvenih sredstava, iznose dosuđene pravosnažnom presudom donetom u njihovu korist. Posebno, ukupno 8,678.37, 1,1361.96, 9,601.09, 8,809.82, i 8,447.56 evra (EUR) Svetlani Pop-Ilić, Gordani Ilić, Jasmini Blagojević, Ljubinki Kocić i Jasmini Davinić.

59. Svaka podnositeljka predstavke je dalje tražila 3.100 evra za pretrpljenu nematerijalnu štetu zbog spornog neizvršenja.

60. Vlada je osporila ove zahteve.

61. Sud ne vidi nikakvu uzročnu vezu između utvrđene povrede i navodne materijalne štete (videti takođe stav 55. u gornjem tekstu); On prema tome odbacuje ovaj zahtev. Istovremeno, procenjujući na osnovu pravičnosti, on svakoj podnositeljki predstavke dosuđuje 2.700 evra na ime pretrpljene nematerijalne štete.

B. Troškovi

62. Svaka podnositeljka predstavke je najzad tražila 200 evra za troškove nastale tokom domaćeg izvršenja i stečajnog postupka, kao i 2.600 evra zajedno nastale u vezi sa postupkom pred Ustavnim sudom.

63. Vlada je osporila ove zahteve.

64. U skladu sa praksom Suda, podnosilac predstavke ima pravo na nadoknadu troškova samo u onoj meri u kojoj je pokazano da su oni zaista i neophodno nastali i da su opravdani u iznosu. U konkretnom slučaju, na osnovu dokumenata koje poseduje i gore navedenih kriterijuma, Sud smatra da je opravdano da se podnositeljkama predstavki zajedno dosudi suma od 1.700 evra za troškove nastale u domaćem postupku.

V. Zatezna kamata

65. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

 

IZ TIH RAZLOGA, SUD, JEDNOGLASNO,

1. Odlučuje da predstavke združi;

2. Proglašava predstavke prema članu 6. stav 1. Konvencije dopuštenim, a preostale pritužbe nedopuštenim;

3. Utvrđuje da je došlo do povrede člana 6. stav 1. Konvencije;

4. Utvrđuje

(a) da Tužena država treba da isplati podnositeljkama predstavke, u roku od tri meseca od datuma kada presuda postane pravosnažna u skladu sa članom 44. stav. Konvencije, sledeće iznose, koji će se pretvoriti u srpske dinare prema kursu važećem na dan isplate;

(i) EUR 2.700 (dve hiljade sedam stotina evra) svakoj podnositeljki predstavke, zajedno sa porezom koji se može platiti, na ime nematerijalne štete;

(ii) EUR 1.700 (jedna hiljada sedam stotina evra) podnositeljkama predstavke zajedno, plus porez koji im se može naplatiti, na ime troškova;

(b) da po isteku gore navedena tri meseca do isplate, treba platiti običnu kamatu na gore navedene iznose po stopi koja je jednaka najnižoj kamatnoj stopi Evropske centralne banke u zakonskom periodu uz dodatak od tri procentna poena;

5. Odbija preostali deo zahteva podnositeljki predstavke za pravično zadovoljenje.

 

Sastavljeno na engleskom jeziku i dostavljeno u pisanoj formi na dan 14. oktobra 2014. godine, u skladu sa pravilom 77 st. 2. i 3. Poslovnika Suda.

 

Marialena Tsirli                                 Ján Šikuta

Zamenik sekretara                         Predsednik