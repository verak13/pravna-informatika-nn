LÓPEZ OSTRA protiv ŠPANIJE

Presuda

9. decembra 1994. godine

NEZVANIČNI REZIME I ISTORIJAT PREDMETA

A.  Osnovne činjenice

Tokom 1988. godine, gđa Gregoria Lupez Ostra, španska državljanka, živjela je sa svojom porodicom u oblasti Diputaciun del Rio, el Lugarico, nekoliko stotina metara udaljeno od centra Lorce (Murcia).

U julu 1988. godine, postrojenje za preradu tečnog i čvrstog otpada iz kožara u Lorci, koje je finansirao konzorcij firmi kožne industrije, otpočelo je sa radom nekoliko metara daleko od njenog doma.

Ubrzo nakon što je postrojenje otpočelo sa radom, dim iz postrojenja je uzrokovao zdravstvene probleme i neugodnosti brojnom lokalnom stanovništvu, uključujući i podnositeljku predstavke. To je podstaklo opštinske vlasti da evakuišu stanovništvo koje je živjelo u blizini postrojenja i na kraju, 9. septembra 1988. godine, na osnovu mišljenja koja su dali eksperti, nadležni organi su naložili djelimični prekid rada postrojenja.

Nakon povratka u svoj dom, podnositeljka predstavke je nastavila da trpi zdravstvene teškoće, a zapazila je zagađenje okoliša i pogoršanje kvaliteta života. Podnijela je žalbu Administrativnom odjeljenju Murcia Audiencia Territorial, tražeći zaštitu svojih osnovnih prava i žaleći se na nezakonito miješanje u njen dom i napade na njen fizički i psihički integritet. U izvještaju od 19. januara 1989. godine, Agencija za prirodu i okoliš regije Murcia je registrovala da je bilo neugodnosti za stanovnike. Sud je, i pored mišljenja Krunskog savjeta, 31. januara 1989. godine, odbio njenu žalbu.

Podnositeljka predstavke je zatim uložila žalbu Vrhovnom sudu, koji je žalbu odbio. Ustavni sud je, 26. februara 1990. godine, po žalbi (recurso de amparo) koju je ona uložila, odlučio da je žalba očigledno neosnovana.

U februaru 1992. godine podnositeljka predstavke i njena porodica su preselili u stan u centru grada, koji plaća opština. Postrojenje je, 27. oktobra 1993. godine, privremeno zatvorio istražni sudija grada Lorce, na osnovu žalbe za prekršaj iz oblasti zaštite zdravlja i okoliša, koje su uložile dvije jetrve podnositeljke predstavke.

Predstavka je uložena 14. maja 1990. godine, 8. jula 1992. godine Komisija ju je proglasila prihvatljivom. U svom izvještaju od 31. avgusta 1993. godine, Komisija je jednoglasno izrazila mišljenje da je prekršen član 8 Konvencije, ali ne i član 3. Komisija je predmet dostavila Sudu 8. decembra 1993. godine.

 

IZVOD IZ PRESUDE

PRAVO

Podnositeljka predstavke navodi da je bilo povrede članova 8 i 3 Konvencije zbog neprijatnog mirisa, buke i zagađujućeg dima koje su prouzrokovala postrojenja za obradu tečnog i čvrstog otpada, smještena nekoliko metara od njenog doma. Ona je španske vlasti smatrala odgovornim, navodeći da su zauzele pasivan stav.
I.   PRELIMINARNI PRIGOVORI VLADE

A. Prigovor baziran na propustu iscrpljivanja domaćih pravnih lijekova

Vlada je tvrdila, kao što je to činila i pred Komisijom, da gđa López Ostra nije iscrpila domaće pravne lijekove. Posebna predstavka za zaštitu osnovnih prava koju je ona odlučila da uloži (v. stavovi 10–15 i 24–25 gore) ne predstavlja odgovarajuće sredstvo za postavljanje pitanja u vezi sa saglasnošću sa običnim zakonima ili pokretanjem sporova naučne prirode u vezi sa efektima prerade otpada u postrojenjima. Taj postupak je skraćen i brz, s namjerom da se popravi situacija očiglednog kršenja osnovnih prava, a prikupljanje dokaza u ovakvom postupku je ograničeno.
Podnositeljka predstavke je trebala, s druge strane, da pokrene i krivični i redovni upravni postupak, što se pokazalo efikasnim pod sličnim okolnostima. Na primjer, na osnovu tih činjenica, njene jetrve su pokrenule redovni upravni postupak u aprilu 1990. godine i nakon toga podnijele krivičnu prijavu 13. novembra 1991. godine. Nadležni sudski organi su naložili da se zatvore postrojenja 18. septembra i 15. novembra 1991. godine, ali izvršenje tih naloga je zaustavljeno zbog žalbi koje su uložile opštinske vlasti i Krunski savjet (v. stavove 16 i 17 gore). Postrojenje je bilo zatvoreno nalogom sudije u krivičnom postupku 27. oktobra 1993. godine, ali oba pokrenuta postupka su još uvijek pred španskim sudovima. Kad bi Sud odlučio u ovom predmetu, na osnovu dokumenata koje su podnijele stranke u ovim postupcima, kao što je to Komisija uradila u svom izvještaju, ta odluka bi prejudicirala konačnu odluku domaćih sudova u tim predmetima.

Nasuprot tome, Sud, kao i Komisija i podnositeljka predstavke, smatra da je poseban zahtjev za zaštitu osnovnih prava koji je podnositeljka predstvake uložila Murcia Audiencia Territorial (v. stav 10 gore) efikasno, brzo sredstvo da se dobije rješenje u pogledu njenih žalbi koje se odnose na pravo poštivanja njenog doma i njenog fizičkog integriteta, posebno jer je zahtjev mogao da postigne željene efekte, odnosno da se zatvore postrojenja za preradu otpada. Sem toga, za oba suda, koja su razmatrala meritum predmeta, (the Murcia Audiencia Territorial i Vrhovni sud) – (v. stavove 11 i 13 gore), Kraljevski savjet je iznio da predstavka treba da bude odobrena.
Što se tiče potrebe da se sačeka ishod dva postupka, koje su pokrenule jetrve gđe Lupez Ostra pred redovnim (upravnim i krivičnim) sudovima, Sud zapaža, kao i Komisija, da podnositeljka predstavke nije stranka u tim postupcima. Njihov predmet nije, štaviše, potpuno isti kao i onaj iz predstavke za zaštitu osnovnih prava, pa shodno tome i predstavke Strasbourgu, čak i ako bi mogle da imaju željeni rezultat. Redovni upravni postupak se odnosi u suštini na drugo pitanje, propust da se dobije opštinska dozvola za gradnju i rad postrojenja. Pitanje da li SACURSA može da bude krivično odgovorna za bilo koje krivično djelo iz oblasti zdravlja i okoliša, je sasvim različito od pitanja da li su gradski ili neki drugi nadležni domaći organi vlasti bili neaktivni u pogledu neugodnosti koje su nastale od postrojenja.
Na kraju, ostaje da se utvrdi da li je, u namjeri da iscrpi domaće pravne lijekove, bilo neophodno za podnositeljku predstavke da pokrene bilo koji od ova dva postupka. Ovdje se Sud, takođe, slaže sa Komisijom. Imajući na raspolaganju efikasno i odgovarajuće sredstvo u vezi sa neugodnostima na koje se žali, podnositeljka predstavke nije bila obavezna da pokreće neki drugi postupak koji bi bio sporiji. Stoga je podnositeljka predstavke dala državnim sudovima priliku, koja u principu treba da bude data državama potpisnicama u smislu člana 26 Konvencije, da isprave povrede (v., inter alia, presuda od 18. juna 1971. godine u predmetu De Wilde, Ooms i Versyp protiv Belgije, serija A br. 12, str. 29, stav 50, i presudu od 6. novembra 1980. godine u predmetu Guzzardi protiv Italije, serija A br. 39, str. 27, stav 72).
Iz ovoga proizilazi da primjedba mora da bude odbijena.
B. Primjedba da podnositeljka predstavke nije bila žrtva

Vlada je istakla i drugu primjedbu navedenu pred Komisijom. Ona je prihvatila da su gđi Lopez Ostra, kao i drugim stanovnicima Lorce, po istom pitanju bile uzrokovane ozbiljne neugodnosti nastale radom postrojenja do 9. septembra 1988. godine, kada je dio njegovih aktivnosti obustavljen (v. stav 9 gore). Međutim, pretpostavljajući čak da su neugodni miris ili buka - koji nisu bili pretjerani - postojali i nakon toga datuma, podnositeljka predstavke je u međuvremenu prestala da bude žrtva. Od februara 1992. godine porodica Lopez Ostra je bila nastanjena u centru grada o trošku opštine, a u februaru 1993. godine oni su preselili u kuću koju su kupili (v. stav 21 gore). U svakom slučaju, zatvaranje postrojenja u oktobru 1993. godine prekinulo je sve neugodnosti, što je rezultovalo da niti podnositeljka predstavke niti njena porodica više ne trpe navodne neželjene efekte tog djelovanja.
Na usmenoj raspravi, predstavnik Komisije je istakao da odluka istražnog sudije, od 27. februara 1993. godine (v. stav 22 gore), ne znači da neko, ko je bio prisiljen ekološkim uslovima da napusti svoj dom i kupi drugu kuću, prestaje da bude žrtva.
Sud dijeli ovo mišljenje. Niti preseljenje gđe Lopez Ostra ni zatvaranje postrojenja za preradu otpada, koje je, sem toga, bilo privremeno (v. stav 22 gore), ne potire činjenicu da su podnositeljka predstavke i njena porodica godinama živjeli samo dvanaest metara udaljeni od izvora neugodnog mirisa, buke i dima.
U svakom slučaju, ako podnositeljka predstavke sada može da se vrati u svoj bivši dom, pošto je postrojenje zatvoreno, to bi bio faktor koji treba da se uzme u obzir u određivanju štete koja joj je nanesena, ali to ne znači da je ona prestala da bude žrtva (v., između mnogih drugih autoriteta, presudu od 13. juna 1979. godine u predmetu Marckx protiv Belgije, serija A br. 31, str. 13-14, stav 27, i presudu od 28. oktobra 1987. godine u predmetu Inze protiv Austrije, serija A br. 126, str. 16, stav 32).

Primjedba je, stoga, neosnovana.
II.   NAVODNO KRŠENjE ČLANA 8 KONVENCIJE

Gđa Lopez Ostra je prvo utvrdila da je prekršen član 8 Konvencije koji predviđa:
"1. Svako ima pravo na poštivanje svog privatnog i porodičnog života, doma i prepiske.

2. Javna vlast se ne miješa u vršenje ovog prava, osima ako je takvo miješanje predviđeno zakonom i ako je to neophodna mjera u demokratskom društvu u interesu nacionalne bezbjednosti, javne bezbjednosti, ekonomske dobrobiti zemlje, sprečavanju nereda ili sprečavanju zločina, zaštite zdravlja i morala ili zaštite prava i sloboda drugih.”

Komisija se saglasila sa ovim mišljenjem dok ga je Vlada osporila.

Vlada je izjavila da predstavka koja je dostavljena Komisiji i koja je proglašena prihvatljivom (v. stavove 30 i 31 gore) nije ista kao ona koju su razmatrali španski sudovi u predstavci za zaštitu osnovnih prava, jer je ova zasnovana na izjavama, medicinskim izvještajima i mišljenjima tehničkih stručnjaka kasnijeg datuma nego što je to bila predstavka pred španskim sudovima i jer u cijelosti nije povezana sa ranijom.
Ova argumentacija nije uvjerila Sud. Podnositeljka predstavke se žalila na situaciju koja se nastavila zbog propusta da opštinski i drugi relevantni organi djeluju. To nedjelovanje je jedna od osnovnih tačaka u predstavci uloženoj Komisiji i u predstavci uloženoj Murciai Audiencia Territorial (v. stav 10 gore). Činjenica da je situacija nastavljena nakon što je podnesena predstavka Komisiji i usvojena odluka o prihvatljivosti, ne može da bude korišćena protiv podnositeljke predstavke. Tamo gdje se razmatrana situacija uporno ponavlja, Sud može da uzme u obzir činjenice koje su se desile nakon što je predstavka uložena i čak, nakon što je odluka o prihvatljivosti predmeta usvojena (v., kao najraniji izvor, presudu od 27. juna 1968. godine u predmetu Neumeister protiv Austrije, serija A br. 8, str. 21, stav 28, i str. 38, stav 7).
Gđa Lopez Ostra je smatrala da je, i pored djelimičnog zatvaranja 9. septembra 1988. godine, postrojenje nastavilo da emituje dimove, jaku buku i jake neprijatne mirise koji su njene porodične životne uslove učinili nepodnošljivim i uzrokovale, i njoj i porodici, ozbiljne zdravstvene probleme. Ona je navela, u vezi s tim, da je njeno pravo na poštivanje doma bilo povrijeđeno.
Vlada je osporila da je situacija takva kakva je opisana i da je tako ozbiljna (v. stav 40 gore).
Na osnovu medicinskih izvještaja i mišljenja eksperata, koje su predočili Vlada ili podnosioci predstavke (v. stavove 18–19 gore), Komisija je zapazila, inter alia, da je emisija hidrogen-sulfida iz postrojenja prekoračila dozvoljeni limit i da je mogla da dovede u opasnost zdravlje onih koji žive u blizini i da može da postoji uzročna veza te emisije i bolesti kćerke podnositeljke predstavke.
Po mišljenju suda, ti nalazi samo potvrđuju prvo mišljenje eksperata regionalne Agencije za okoliš i prirodu, koje su dostavili Audiencia Territorial 19. januara 1989. godine, a u vezi sa predstavkom gđe López Ostra za zaštitu osnovnih prava. Krunski savjet je podržao tu prijavu i u prvostepenom i u žalbenom postupku (v. stavove 11 i 13 gore). Audiencia Territorial je prihvatila da su, bez ozbiljnog zdravstvenog rizika, neugodnosti narušavale kvalitet života onih koji žive u okolini postrojenja, ali su smatrali da to narušavanje nije dovoljno ozbiljno da bi povrijedilo osnovna prava priznata u Ustavu (v. stav 11 gore).
Naravno, ozbiljna zagađenja okoline mogu da utiču na dobrobit pojedinaca i spriječe ih da uživaju u domu na način koji šteti njihovom privatnom i porodičnom životu, a koji, međutim, ozbiljno ugrožava njihovo zdravlje. Bilo da se pitanje analizira u smislu pozitivne obaveze države – da preduzme razumne i odgovarajuće mjere radi zaštite prava podnosioca predstavke utvrđenih stavom 1 člana 8 - što podnositeljka predstavke i želi u svom slučaju, ili u smislu “miješanja javne vlasti” koje treba da bude opravdano u skladu sa stavom 2, primjenljivi principi su uglavnom slični. U oba konteksta mora da se uzme u obzir pravični omjer koji mora da se postigne između suprotstavljenih interesa pojedinca i zajednice kao cjeline i, u svakom slučaju, država uživa određeni stepen slobodne procjene. Nadalje, čak i u odnosu na pozitivnu obavezu koja izvire iz prvog stava člana 8, u postizanju traženog balansa, spomenuti ciljevi u drugom stavu mogu da imaju određenu važnost (v., posebno, presudu od 17. oktobra 1986. godine u predmetu Rees protiv Ujedinjenog Kraljevstva, serija A br. 106, str. 15, stav 37, i presudu od 21. februara 1990. godine u predmetu Powell i Rayner protiv Ujedinjenog Kraljevstva, serija A br. 172, str. 18, stav 41).
Iz dokumentacije ovog predmata proizilazi da je postrojenje za preradu otpada sagradila SACURSA u julu 1988. godine, kako bi se riješilo ozbiljno zagađivanje u Lorci usljed velikog broja kožara. Čim je otpočelo sa radom, postrojenje je uzrokovalo neugodnosti i zdravstvene probleme velikom broju lokalnog stanovništva (v. stavove 7 i 8 gore). Može da se prihvati da španske vlasti, posebno opština Lorca, teoretski nisu bile direktno odgovorne za predmetno zagađenje. Međutim, kao što je i Komisija istakla, grad je dozvolio da postrojenje bude izgrađeno na njegovoj zemlji, a država je potpomogla gradnju postrojenja (v. stav 7 gore).
Gradski savjet je bez odlaganja reagovao, besplatno smjestivši stanovništvo koje je bilo pogođeno u centar grada i to tokom mjeseca jula, avgusta i septembra 1988. godine, da bi potom zaustavio jednu od aktivnosti postrojenja 9. septembra (v. stavove 8 i 9 gore). Međutim, članovi savjeta nisu mogli biti neobaviješteni da su se problemi sa okolišem nastavili nakon djelimičnog zatvaranja postrojenja (v. stavove 9 i 11 gore). To je, sem toga, potvrđeno već 19. januara 1989. godine izvještajem regionalne Agencije za okoliš i prirodu, te mišljenjem eksperata 1991, 1992. i 1993. godine (v. stavove 11 i 18 gore).
Gđa Lopez Ostra je iznijela da je na osnovu ovlašćenja za opšti nadzor koja su opštini data propisima iz 1961. godine, opština imala obavezu da djeluje. Pored toga, postrojenje nije zadovoljavalo pravne zahtjeve, posebno u vezi sa njegovom lokacijom zbog propusta da se dobije dozvola opštine (v. stavove 8, 27 i 28 gore).
Što se ovog pitanja tiče, Sud ističe da se pitanje zakonitosti gradnje i rada postrojenja raspravlja pred Vrhovnim sudom od 1991. godine (vidi stav 16 gore). Sud je dosljedan u shvatanju da je primarno na državnim vlastima, zapravo na sudovima, da tumače i primjenjuju domaći zakon (v., inter alia, presudu od 24. februara 1994. godine u predmetu Casado Coca protiv Španije, serija A br. 285A, str. 18, stav 43). U svakom slučaju, Sud smatra da je, u ovom predmetu, čak i ako se pretpostavi da je opština ispunila funkciju propisanu zakonom (v. stavove 27 i 28 gore), potrebno samo da se utvrdi da li su domaći organi vlasti preduzeli mjere neophodne za zaštitu prava na poštivanje doma i privatnog i porodičnog života podnosioca predstavke kako propisuje član 8 (v., između drugih izvora i mutatis mutandis, presudu 26. marta 1985. godine u predmetu X i Y protiv Holandije, serija A br. 91, str. 11, stav 23).
Treba da se primijeti da opština ne samo da je propustila da preduzme korake u tom smislu nakon 9. septembra 1988. godine, nego se usprotivila sudskoj odluci po istom pitanju. U redovnom upravnom postupku koji su pokrenule jetrve gđe Lopez Ostra, opština se žalila na odluku Višeg suda Murcia od 18. septembra 1991. godine, kojom se nalaže privremeno zatvaranje postrojenja, i da je, kao rezultat toga, ta mjera suspendovana (v. stav 16 gore). Drugi državni organi su, takođe, imali udjela u produženju nastale situacije. Krunski savjet se žalio, 19. novembra 1991. godine, na odluku istražnog sudije iz Lorce od 15. novembra o privremenom zatvaranju postrojenja donesene u postupku na osnovu tužbe za učinjeno djelo protiv okoliša i zdravlja (v. stav 17 gore), što je rezultovalo neizvršavanjem naloga sve do 27. oktobra 1993. godine (v. stav 22 gore).
Vlada je skrenula pažnju na činjenicu da je grad snosio troškove iznajmljivanja stanova u centru Lorce, u kojem su podnositeljka predstavke i njena porodica živjeli od 1. februara 1993. godine (v. stav 21 gore). Sud zapaža, međutim, da je porodica, uz sve prateće nepogodnosti, podnosila neugodnosti uzrokovane radom postrojenja više od tri godine prije preseljenja iz kuće. Oni su preselili tek onda kada je postalo očigledno da ta situacija može da se produži na neodređeno vrijeme i kada je pedijatar kćerke gđe Lopez Ostra preporučio da to urade (v. stavove 16, 17 i 19 gore). Pod ovim okolnostima, opštinska ponuda nije mogla da pruži potpunu naknadu za neugodnosti i smetnje kojima su bili podvrgnuti.
Imajući to u vidu, i pored stepena slobodne procjene ostavljene tuženoj državi (strani), Sud smatra da država nije uspjela u ostvarivanju pravičnog omjera između interesa ekomskog progresa grada – da ima postrojenje za preradu otpada – i efikasnog uživanja prava podnosioca predstavke na poštivanje njenog doma i privatnog i porodičnog života.
Shodno tome, povrijeđen je član 8.

III.    NAVODNA POVREDA ČLANA 3 KONVENCIJE

Gđa Lopez Ostra je tvrdila da su pitanja, zbog kojih je tužena država kritikovana, bila tako ozbiljna i da su uzrokovala takve tegobe, da bi s razlogom moglo da se smatra da je to dovelo do ponižavajućeg tretmana, zabranjenog članom 3 Konvencije, koji predviđa:
"Niko neće biti podvrgnut torturi, neljudskom ili ponižavajućem postupku ili kažnjavanju."

I Vlada i Komisija su zauzeli stanovište da nije bilo kršenja ovog člana.

Sud je istog mišljenja. Uslovi u kojima su podnositeljka predstavke i njena porodica živjeli nekoliko godina su sigurno bili jako teški, ali nisu predstavljali ponižavajući tretman u smislu značenja člana 3.
IV.       PRIMJENA ČLANA 50 KONVENCIJE

Po članu 50:
"Ako Sud utvrdi da je odluka ili mjera sudskog organa ili bilo kojeg drugog organa visoke strane ugovornice, u cjelini ili djelimično, u suprotnosti sa obavezama koje proističu iz ove konvencije i kada unutrašnje pravo navedene članice omogućava samo djelimično obeštećenje za posljedice takve odluke ili mjere, Sud će svojom odlukom pružiti oštećenoj strani pravično zadovoljenje, ukoliko je to potrebno."

Gđa Lopez Ostra je zahtijevala obeštećenje i povrat troškova i izdataka.

A.   Šteta

Podnositeljka predstavke je tvrdila da su je izgradnja i rad postrojenja za preradu otpada odmah pored njenog doma primoralo da napravi radikalne promjene u svom načinu života. Shodno tome, ona je tražila sljedeće sume u svrhu naknade pričinjene štete:
(a) 12.180,000 peseta (ESP) za pretrpljenu patnju od 1. oktobra 1988.  godine do 31. januara 1992. godine dok je živjela u svom bivšem domu;

(b)  3.000,000 peseta za brigu uzrokovanu ozbiljnom bolešću njene kćerke;

(c) 2.535,000 peseta za neugodnosti uzrokovane od 1. februara 1992. godine neželjenim preseljenjem;

(d) 7.000,000 peseta za troškove nove kuće koju je morala da kupi u februaru 1993. godine zbog nesigurnosti smještaja koji su joj obezbijedile opštinske vlasti Lorce;

(e) 295,000 peseta za troškove izazvane smještanjem u novu kuću.

Vlada je smatrala da su ti zahtjevi pretjerani. Istakli su da su opštinski organi Lorce platili zakup stana za gđu Lopez Ostra i njenu porodicu u gradskom centru od 1. februara 1992. godine pa dok se nije preselila u novu kuću.
Zastupnik Komisije je utvrdio da se ukupna suma čini pretjeranom. U vezi sa materijalnom štetom, on smatra da je podnositeljka predstavke, iako teoretski ovlašćena da zahtijeva novi dom, bila obavezna da svoj bivši dom da zauzvrat, uzimajući u obzir razliku u veličini i kvalitetu.
Sud prihvata da je gđa Lopez Ostra pretrpjela neke štete zbog povrede člana 8 (v. stav 58 gore). Njen stari stan je morao da izgubi na vrijednosti, a obavezom da preseli morala je da pretrpi troškove i neugodnosti. S druge strane, nema razloga da joj se dodijeli suma na ime troškova nove kuće jer je ona zadržala i svoj bivši dom. Konačno, mora da bude uzeta u obzir činjenica da je godinu dana opštinska vlast plaćala zakup stana u kojem su podnositeljka predstavke i njena porodica živjeli u centru Lorce, i da je istražni sudija privremeno zatvorio postrojenje za preradu otpada 27. oktobra 1993. godine (v. stav 22 gore).
Pored  toga, podnositeljka predstavke  je  neosporno  pretrpjela nematerijalnu štetu. Sem što je trpjela neprijatnosti uzrokovane neprijatnim mirisima, dimom i bukom iz postrojenja, ona je osjećala patnju i zabrinutost time što je vidjela da se situacija ne mijenja i da se zdravlje njene kćerke pogoršava.

Prihvaćena glavnina štete ne može, sama po sebi, precizno da se utvrdi. Polazeći od principa pravičnosti, u skladu sa članom 50, Sud dodjeljuje gđi Lopez Ostra 4.000,000 peseta.

B.    Izdaci i troškovi

1. U domaćim sudovima

Podnositeljka predstavke je tražila ukupno 850,000 peseta na ime troškova i izdataka koje je imala pred domaćim sudovima.
Vlada i zastupnik Komisije su istakli da je gđa Lopez Ostra primila besplatnu pravnu pomoć u Španiji tako da nije morala da plati advokata, čije troškove treba da plati država.
Sud, takođe, utvrđuje da podnositeljka predstavke nije imala troškove u tom pogledu te, shodno tome, odbacuje zahtjev u vezi sa tim pitanjem. G. Mazón Costa ne može da se poziva na član 50 radi zahtjeva za pravičnu naknadu u svoje lično ime, pošto je prihvatio uslove pravne pomoći dodijeljene njegovom klijentu (v., između drugih izvora, presudu od 19. decembra 1990. godine u predmetu Delta protiv Francuske, serija A br. 191-A, str. 18, stav 47).
2. Pred institucijama Konvencije

Gđa Lopez Ostra je zahtijevala 2.250,000 peseta na ime troškova za njenog advokata u postupku pred Komisijom i Sudom, umanjeno za sumu koju je platio na ime pravne pomoći Savjet Evrope.
Vlada i predstavnik Komisije smatraju tu sumu pretjeranom.
U svjetlu kriterijuma postavljenih u svom precedentnom pravu, Sud smatra pravičnim da dodijeli podnosiocu predstavke 1.500,000 peseta po ovom osnovu, umanjeno za 9,700 Francuskih franaka koje je platio Savijet Evrope
 

IZ OVIH RAZLOGA, SUD JEDNOGLASNO

Odbija Vladine preliminarne prigovore.

Odlučuje da je prekršen član 8 Konvencije.

Odlučuje da nije prekršen član 3 Konvencije.

Odlučuje da odgovorna država treba da plati podnosiocu predstavke, u roku od tri mjeseca 4.000,000 (četiri miliona) peseta za štetu i 1,500,000 (milionipetstotinahiljada) peseta, umanjeno za 9,700 (devethiljadasedamstotina) Francuskih franaka, što će biti preračunato u pesete po kursu primjenljivom na dan objavljivanja ove presude, na ime izdataka i troškova.

Odbija ostatak zahtjeva za pravičnu naknadu.

Sačinjeno na engleskom i francuskom jeziku i objavljeno na javnoj raspravi u Zgradi ljudskih prava u Strasbourgu 9. decembra 1994. godine.

 Herbert PETZOLD                                         Rolv RYSSDAL

 VD Registrar                                              Predsjednik