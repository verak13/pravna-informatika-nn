GUINCHO protiv PORTUGALA

Presuda od 10. jula 1984. godine

NEZVANIČNI REZIME I ISTORIJAT PREDMETA

A.     Osnovne činjenice

G. Guincho i još dva lica su, 18. avgusta 1976. godine, bili žrtve saobraćajne nesreće u Alvercu. Podnosilac predstavke je bio povrijeđen i izgubio je vid na lijevom oku.

Podnosilac predstavke i vozač vozila, kojim je putovao i podnosilac predstavke (“tužioci”), pokrenuli su 7. decembra 1978. godine parnični postupak pred Regionalnim sudom Vila Franca de Xira protiv vozača drugog vozila (koji je, kako su oni tvrdili, prouzrokovao nesreću), vlasnika vozila i osiguravajućeg društva (“tuženi”).

Sudija je 9. decembra 1978. godine izdao naredbu da se uruči pismeni poziv tuženima, čije je prebivalište bilo u Lisabonu, i u tu svrhu je zatražio pravnu pomoć drugog suda za saslušanja svjedoka (carta precatoria). Poziv je uručen 18. juna 1979. godine, a tuženi su svoje odgovore na tužbu uložili krajem juna i početkom jula iste godine. Sudija je ove podneske tuženih dostavio 28. januara 1981. godine tužiocima. Nakon saslušanja nekoliko svjedoka, usmena rasprava je održana 20. oktobra 1982. godine.

Presudom od 25. oktobra 1982. godine Regionalni sud je usvojio tužbeni zahtjev i odredio da podnosilac predstavke ima pravo na naknadu štete. Međutim, ustanovio je da se još uvijek nisu stekli uslovi za odlučivanje o procjeni štete i razmatranje po ovom pitanju je odložio za postupak izvršenja presude. G. Guincho je zatražio izvršenje presude 22. septembra 1983. godine.

B.   Postupak pred Komisijom za ljudska prava

Predmet je pokrenut predstavkom koju je g. Guincho uložio Komisiji maja 1980. godine. Podnosilac predstavke se žalio na dužinu postupka koji je pokrenuo pred Regionalnim sudom Vila Franca de Xira; pozvao se na član 6 stav 1 Konvencije.

Komisija je 6. jula 1982. godine predstavku proglasila prihvatljivom. U svom izvještaju od 10. marta 1983. godine izrazila je jednoglasno mišljenje, da je postojala povreda člana 6 stav 1.

Komisija je predmet proslijedila Sudu 18. jula 1983. godine

 

IZVOD IZ PRESUDE

ZAKON

I.  NAVODNA POVREDA ČLANA 6 STAV 1

Podnosilac predstavke se žalio na dužinu parničnog postupka koji je on pokrenuo, zajedno sa g. Lopesom pred Regionalnim sudom Vila Franca de Xira. Pozvao se na član 6 stav 1 Konvencije, koji glasi:
"Prilikom utvrđivanja građanskih prava i obaveza ..., svako ima pravo na ... raspravu u razumnom roku pred ... sudom...”

Dok je građanski karakter parnice bio jasan i nesporan, jedino pitanje koje treba da se razmotri u ovom predmetu jeste, da li je ispoštovan zahtjev “razumnog roka”. Po mišljenju Komisije, ovaj zahtjev nije ispoštovan, dok Vlada tvrdi da nije postojala povreda.

A.  Period koji treba da se uzme u obzir

Početak ovog perioda – što takođe nije sporno – je 7. decembar 1978. godine, datum kada je pokrenut postupak pred Regionalnim sudom Vila Franca de Xira (v. stav 10 gore). Shodno podnesku Vlade, relevantni “period” se završava 25. oktobra 1982. godine presudom koja je utvrđivala da g. Guincho ima pravo na naknadu štete, ali koja je odgodila procjenu nastale štete za postupak “izvršenja” presude (v. stav 19 gore).
Sud, kao i Komisija, smatra da ova presuda nije predstavljala konačnu odluku, s obzirom da Regionalni sud još uvijek nije procijenio nastalu štetu, koja treba da se naknadi g. Guinchou (vidi stav 65 izvještaja). Sud zapaža da se radnja dijeli u dvije faze, prva, koja traje do 25. oktobra 1982. godine i druga, koja još uvijek nije završena, postupak “izvršenja”. Ovaj postupak, koji je u potpunosti zavisio od inicijative podnosioca predstavke, nije bio pokrenut sve do 23. septembra 1983. godine, što iznosi približno jedanaest mjeseci (v. stav 20 gore); na osnovu činjenica iznesenih pred Sudom, ovo ne može da bude predmet bilo kakve kritike. Sud će, shodno tome, ograničiti svoje ispitivanje na prvu fazu, koja je trajala od 7. decembra 1978. godine do 25. oktobra 1982. godine (tri godine, deset mjeseci i osamnaest dana).

Ovako dugo vrijeme na prvi pogled izgleda nerazumnim za suđenje u jednom stepenu (v. . mutatis mutandis, presuda od 13. jula 1983. godine u predmetu Zimmermann i Steiner, serija A br. 66, str. 11, stav 23), posebno ako se uzme u obzir da je ta presuda donesena samo u prvoj fazi postupka i nije predstavljala konačnu odluku u vezi sa tužbenim zahtjevom podnosioca predstavke. Shodno tome, ona zahtijeva pomno ispitivanje po članu 6 stav 1.
B.  Primjenljivi kriterijumi

Razumnost trajanja postupka u svakom predmetu treba da se procijeni na osnovu posebnih okolnosti predmeta i uzimajući u obzir kriterijume koji su navedeni u praksi Suda (v., inter alia, gore spomenutu presudu Zimmermann i Steiner, ibid., str. 11, stav 24).
U Portugalu je, Vlada je naglasila, parnični postupak vođen takozvanim “načelom dispozicije”: pokretanje postupka počiva na strankama (član 264 stav 1 Zakona o parničnom postupku), koje moraju da preduzmu sve neophodne radnje radi ekspeditivnog vođenja postupka. Po mišljenju Suda, ovaj princip ne oslobađa sudove da obezbijede prilježnost postupka po tužbi, kako to zahtijeva član 6 (v. presudu od 6. maja 1981. godine u predmetu Buchholz, serija A br. 42, str. 16, stav 50). Štaviše, portugalski zakon obavezuje sudije da pokažu ekspeditivnost (član 266 spomenutug zakona); uz to, član 68 Zakona o saobraćaju na putevima nalaže da se u predmetima kao što je slučaj g. Guinchoa postupa u skraćenom postupku, čija je karakteristika, između ostalog, skraćenje rokova (v. stav 10 gore).
1.  Složenost predmeta

Vlada priznaje da predmet suštinski nije bio složen. Ona je, ipak, prigovorila da je predmet postao složen zbog ponašanja stranaka, posebno kao rezultat dijaloga sa osiguravajućim društvom i nedolaska svjedoka i zastupnika (v. stavove 12, 15-16 i 18 gore). Shodno mišljenju Komisije, s druge strane, postupak nije sadržavao bilo kakve posebne probleme. Sud se slaže sa ovim, zadnje spomenutim, stanovištem: okolnosti na koje je Vlada skrenula pažnju nisu komplikovale vođenje postupka u postupku, na način neuobičajen za takav parnični postupak.
2. Ponašanje podnosioca predstavke

Shodno stavu Vlade, g. Guincho je mogao da ubrza napredovanje postupka, žaleći se Vrhovnom pravosudnom savjetu. Uz to, za razna zakašnjenja, na primjer, u dolasku svjedoka, Marie Silva i Adriana da Cruz Surreira, odgovoran je i podnosilac predstavke, kao i druge stranke u postupku. Najmanje, kako je obrazložila Vlada, za period nakon 25. oktobra 1982. godine mogu da se krive portugalske vlasti. Sud je već odlučio o ovom zadnjem pitanju (v. stav 29 gore). U vezi sa ostalim argumentima, Sud prvo primjećuje da podnosilac predstavke nije bio obavezan da se obrati Vrhovnom pravosudnom savjetu. Štaviše, preduzimanjem takvog koraka se ne bi skratilo vremensko trajanje postupka, pošto bi Vrhovni savjet mogao samo da nametne disciplinske sankcije, ukoliko nađe za prikladno, sudijama ili drugim odgovornim službenicima. Dalje, iako je to što je g. Guincho naveo njenu pogrešnu adresu donekle moglo da odgodi saslušanje gđe Silva (v. stav 15 i 16 gore), ovaj vremenski period je beznačajan u poređenju sa ukupnom dužinom postupka. Druge pojedinosti koje je Vlada navodila, a posebno nedolazak svjedoka i advokata tuženih, ne mogu, prema stanovištu Suda, da se smatraju propustom podnosioca predstavke.MUkratko, spora priroda postupka ne može da se pripiše podnosiocu predstavke.
3.  Postupanje portugalskih organa

Iz priloženih dokaza, može se da se vidi da je predmet dva puta stavljen u evidenciju: od 9. decembra 1978. do 18. juna 1979. godine, što je više od šest mjeseci, zbog izvršenja zahtjeva koji je poslat u Lisabon za uručenje poziva tuženim, i onda od 4. jula 1979. do 28. januara 1981. godine, što je duže od godinu i po, za slanje odgovora na tužbu tužiocima (v. stav 11 i 13 gore). Vlada je priznala da je predmet u određenoj mjeri u toku ova dva gore pomenuta perioda bio zadržavan, ali je ona napravila razliku između ritma po kojem se postupalo po tužbi i sveukupne dužine postupka. Shodno tvrdnjama Vlade, samo ovaj zadnji faktor je bio značajan za član 6 stav 1 i u posebnim okolnostima sveukupna dužina postupka je bila prihvatljiva. Podnosilac predstavke je istakao da je postojanje potpunog nedostatka aktivnosti kroz dvije godine štetno uticalo na postupak kao cjelinu.
Sud se, u principu, slaže sa ovim posljednjim shvatanjem. Takođe zapaža da su se ova dva perioda skoro potpune neaktivnosti odnosili na izvođenje procesnih radnji, čisto rutinskog karaktera, kao što je uručenje poziva tuženima i slanje odgovora tuženih tužiocima. Ovi vremenski periodi bi, shodno tome, mogli da se opravdaju samo u iznimnim okolnostima (v. mutatis mutandis, gore spomenuta presuda Zimmermann i Steiner, serija A br. 66, str. 12, stav 27 in fine).
Shodno stavu Vlade, nepravilnosti u postupku i pred Regionalnim sudom Vila Franca de Xira i pred Regionalnim sudom u Lisabonu bile su rezultat narušavanja rada institucija što je pratilo povratak Portugala demokratiji (v. stav 21 gore). U isto vrijeme, Vlada je tvrdila, zemlja je bila suočena sa naglim i neočekivanim povećanjem obima sudskih sporova. Kao posljedica toga, sudije bez velikog iskustva su odlučivale u predmetima u preopterećenim sudovima. Bez obzira na sve, nadležni organi, a posebno Vrhovni pravosudni savjet, su činili sve što su mogli na otklanjanju smetnji (v. stav 25 gore).
Sud priznaje vrijednost prvog argumenta. Ne može a da se ne zapazi da je vraćanje demokratiji od aprila 1974. godine vodilo Portugal temeljnom ispitivanju sudskog sistema u otežanim okolnostima, što nije bilo poznato u većini drugih evropskih država, što je bilo složenije zbog procesa dekolonijalizacije, kao i zbog ekonomske krize (v. stav 21 gore). Sud ni na koji način ne potcjenjuje napore usmjerene ka poboljšavanju pristupa građana sudstvu i poboljšavanju funkcionisanja sudova, posebno nakon donošenja Ustava 1976. godine (v. stav 21 gore). Ipak, Sud mora da se složi u ovom pitanju sa stanovištem Komisije i podnosioca predstavke. Prilikom ratifikacije Konvencije, Portugal je garantovao da će “da obezbijedi svim licima pod svojom jurisdikcijom prava i slobode utvrđene u Dijelu I” (član 1). Posebno, Portugal je preuzeo obavezu da organizuje svoj pravni sistem tako da obezbijedi usklađenost sa zahtjevima iz člana 6 stav 1, uključujući i onaj o pravu na suđenje u “razumnom roku” (v. gore spomenutu presudu u predmetu Zimmermann i Steiner, serija A br. 66, str. 12, stav 29). Sud još jednom skreće pažnju na izuzetnu važnost ovog zahtjeva za pravilno funkcionisanje pravosuđa.
Dalje, bez ignorisanja opšte pozadine koja je gore iznesena, Sud naglašava da je njegova obaveza u principu ograničena na ispitivanje svakog predmeta posebno, koji je u suštini vezan za jedan određeni sud. Na Regionalnom sudu Vila Franca de Xira u periodu duže od jedne godine, samo jedan sudija je morao da radi u dva savjeta, jer nije bilo popunjeno radno mjesto: radno mjesto sudije je bilo upražnjeno u drugom savjetu od 7. januara do 26. juna 1979. godine, a onda u prvoj komori od 21. juna 1979. do 8. aprila 1980. godine. U isto vrijeme, došlo je do naglog porasta broja predmeta, koji se više nego udvostručio između 1976. i 1980. godine (v. stavove 22 i 23 gore ).Kako bi se eliminisao nakupljeni zaostatak, nadležni organi su u oktobru 1980. godine odlučili da imenuju jednog pomoćnog sudiju. U maju 1981. godine iz Lisabona je poslano troje sudija da privremeno rade u Vila Franca de Xira; uveliko se povećao i broj zaposlenih u pisarni (v. stav 25 gore).
Prema ustanovljenoj praksi Suda, privremeni zaostatak u poslovanju Suda ne povlači međunarodnu odgovornost odnosne države na osnovu Konvencije, pod uslovom da država preduzme efektivne mjere za otklanjanje takve situacije bez nepotrebnog odlaganja (v., kao najskoriji izvor, gore spomenutu presudu u predmetu Zimmermann i Steiner, str. 12, stav 29). U ovom predmetu, Sud, kao i Komisija, zapaža da je porast opterećenosti poslom trajao nekoliko godina. Sud podsjeća da su, nakon donošenja Ustava 1976. godine, uvedene razne mjere u pogledu poboljšanja pristupa građana sudstvu, u vrijeme kada se približno milion lica vratilo iz bivših kolonija i nastanilo u Portugalu (v. stavove 21 i 38 gore). U takvim uslovima je moglo da se očekuje znatno povećanje broja sudskih sporova. Uz ovo, do decembra 1979. godine, advokati iz Vila Franca de Xira su iznijeli ovo pitanje pred Vrhovni pravosudni savjet i pred ministra pravde (v. stav 24 gore). Ipak, prema ovakvom stanju, koje se razvilo u jednu organizacionu strukturu, preduzeti koraci u oktobru 1980. i u martu 1981. godine su očigledno bili nedovoljni i zakašnjeli. Iako su pokazivali volju da se problem riješi, oni su bili, zbog svoje prirode, nesposobni da daju zadovoljavajuće rezultate (v. mutatis mutandis, gore spomenutu presudu Zimmermann i Steiner, serija A br. 66, str. 13, stav 31).
Imajući u vidu sve pojedinosti predmeta, Sud zaključuje da izuzetne teškoće s kojim se susreo Portugal nisu bile takve da liše podnosioca predstavke njegovog prava na sudsko odlučivanje u “razumnom roku” (ibid., str. 13, stav 32). Shodno tome, prekršen je član 6 stav 1.
II.   PRIMJENA ČLANA 50

Član 50 glasi:
“Ako Sud utvrdi da je odluka ili sudskog organa ili bilo kojeg drugog organa visoke strane ugovornice, u cjelini ili djelimično, u suprotnosti sa obavezama koje proističu iz ... Konvencije i kada unutrašnje pravo navedene članice omogućava samo djelimično obeštećenje za posljedice takve odluke ili mjere, Sud će svojom odlukom pružiti oštećenoj strani pravično zadovoljenje, ukoliko je to potrebno”.

U svojim pisanim komentarima od 27. februara 1984. godine, g. Guincho je za pravičnu naknadu tražio kamatu koju bi dobio za dvije godine na iznos od 350.000 eskudosa, da mu je taj iznos bio isplaćen kao naknada za štetu, koje je on potraživao svojom građanskom tužbom.

Vlada je navela da je portugalska sudska praksa već dozvoljavala da može da se uzme u obzir inflacija i monetarna erozija. Zastupnik podnosioca predstavke, kako je bilo rečeno, podigao je zahtjev podnosioca predstavke na 700.000 eskudosa, kada je 9. februara 1981. godine odgovarao na podnesak odbrane (v. stav 13 gore); ali, u postupku za "izvršenje" presude, zastupnik se ograničio na prvobitno navedeni iznos.
G. Guincho je, s druge strane, prigovorio, da su stope inflacije i dospjele kamate na račun neumjerene dužine postupka dvije različite stvari i da je on u svakom slučaju bio obavezan da smanji svoj zahtjev, s obzirom da je iznos koji je osiguranje pokrivalo, bio ograničen maksimumom od 200.000 eskudosa.

Sud podsjeća da propuštanje da se obezbijedi da sudski postupak bude u “razumnom roku”, direktno proizilazi iz dva perioda skoro potpune neaktivnosti regionalnih sudova Vila Franca de Xira i Lisabona (v. stav 35 gore); ovi periodi su zajedno iznosili duže od dvije godine. Rezultujući protok vremena, dodat normalnoj dužini postupka odgodio je, u odgovarajućoj mjeri, zaključivanje sudskog spora. Nije samo bila umanjena efektivnost podnesene tužbe, nego je i podnosilac predstavke bio stavljen u neizvjestan položaj, koji još uvijek traje, i u takvom je stanju da čak ni konačna presuda u njegovu korist neće moći da mu pruži obeštećenje za izgubljenu kamatu.
Stoga, Sud g. Guinchou dodijeljuje iznos od 150.000 eskudosa kao pravičnu naknadu u smislu člana 50.

 

IZ OVIH RAZLOGA, SUD JEDNOGLASNO

Odlučuje da je prekršen član 6. stav 1.
Odlučuje da odgovorna država treba da plati podnosiocu predstavke sto pedeset hiljada (150.000) eskudosa na osnovu člana 50.
Presuda je sačinjena na engleskom i francuskom u Zgradi ljudskih prava, Strasbourg, 10. jula, 1984. godine.

 Za registrara                                                                                                        Za predsjednika

 Herbert PETZOLD                                                                                                  Walter GANSHOF VAN DER MEERSCH

 Zamjenik registrara                                                                                              Sudija