SAVET EVROPE
EVROPSKI SUD ZA LjUDSKA PRAVA
DRUGO ODELjENjE
PREDMET BODROŽIĆ i VUJIN protiv SRBIJE
(Predstavka broj 38435/05)
PRESUDA
STRAZBUR
23. jun 2009. godine

Ova presuda će postati pravosnažna u okolnostima predviđenim članom 44. stav 2. Konvencije. Moguće su redaktorske promene.

 

U predmetu Bodrožić i Vujin protiv Srbije, Evropski sud za ljudska prava (Drugo odeljenje) zasedajući u veću u čijem su sastavu bili:

Françoise Tulkens, predsednik,

Ireneu Cabral Barreto,

Vladimiro Zagrebelsky,

Danute Jočiene,

Dragoljub Popović,

András Sajó,

Nona Tsotsoria, sudije,

i Françoise Elens-Passos, zamenik sekretara Odeljenja,

posle većanja na zatvorenoj sednici održanoj 2. juna 2009. godine, izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (broj 38435/05), koju su Sudu podnela protiv državne zajednice Srbija i Crna Gora prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija") dva državljanina Srbije, g. Željko Bodrožić i g. Vladislav Vujin (u daljem tekstu: "Podnosioci predstavke"), dana 13. oktobra 2005. godine. Od 3. juna 2006. godine, posle Deklaracije o nezavisnosti Crne Gore, Srbija je isključiva strana ugovornica u postupcima pred Sudom.

2. Podnosioce predstavke, kojima je pružena pravna pomoć, zastupao je g. V. Lipovan, advokat iz Kikinde. Vladu državne zajednice Srbija i Crna Gora, a, kasnije, Vladu Srbije (u daljem tekstu: "Vlada") zastupao je njen zastupnik, g. S. Carić.

3. Podnosioci predstavke su tvrdili da su povređena njihova prava na slobodu izražavanja.

4. Dana 29. avgusta 2007. godine predsednik Drugog odeljenja je odlučio da Vladu obavesti o predstavci. Primenjujući član 29. stav 3. Konvencije, rešio je da osnovanost predstavke razmatra istovremeno kada i dopuštenost.

ČINjENICE

I. OKOLNOSTI PREDMETA

5. Podnosioci predstavke su rođeni 1970. godine, odnosno 1966. godine i žive u Kikindi.

6. Podnosioci predstavke su novinari i bili su zaposleni u lokalnim nedeljnim novinama "Kikindske".

7. Prvi podnosilac predstavke je 9. aprila 2004. godine objavio članak u kome kritikuje nekoliko krivičnih osuda protiv njega i još jednog novinara zbog klevete. Članak je imao naslov "Malo su nas kaznili, kakvi smo" i u relevantnom delu glasi kako sledi:

"Gde će nam duša, pitamo se. Jesmo li mi kikindski Superhikovi, koji uzimaju od siromašnih i daju bogatima? Jesmo li mi bahati rasipnici para svih građana kikindskog atara, pa nam jadna raja plaća kazne zbog uvredljivog pisanja? Da li nas je sudija D. K. ... preblago kaznio i nije li trebalo udovoljiti zahtevu advokata S. K. i zasluženo nas rebnuti sa 150 hiljada dinara? Ma, nije li nam naš tužilac, koji zasigurno nije plavuša, a zvižde mu štrajkači, mogao tražiti i više, jer mu je [još jedan stubac u K. novinama] urušio ugled stican decenijama, a naročito u poslednjih godinu-dve, kada je onako "vešto" ispisao otkaze svim [,] neradnicima[,] i opozicionarima iz [lokalne fabrike]? I šta onda da rade i o čemu da razmišljaju građani koji finansiraju naše javno preduzeće? Mogu li oni da se zapitaju s kojim pravom mi pišemo uvredljivo, pa nas kikindske sudije moraju kažnjavati? ... Imamo li pravo da sporimo našim sugrađanima želju za mirnim životom, bez stresnih situacija i kojekakvih sudskih procesa? Imamo li dušu, pitamo se naglas, i ako je imamo, di će nam, nakon što smo priredili još jednu zavrzlamu? Sram nas bilo."

8. U istom izdanju, drugi podnosilac predstavke je bio urednik strane pod naslovom "Zabava", koja se sastoji od anagrama, šala, ukrštenice i horoskopa. U gornjem delu strane na sredini nalazila se fotografija plavuše u donjem vešu, pored koje se nalazio tekst, koji, u relevantnom delu, glasi kako sledi:

"JPICK i rukovodstvo je pre neki dan posetila jedna plavuša. Tom prilikom radnici koji su štrajkovali su zviždali za plavušom. A ona čak nije bila ni advokat ..."

Na levoj strani fotografije nalazila se mali kvadrat sa tri anagrama, od kojih je prvi bio anagram imena S. K.

9. Ubrzo posle objavljivanja gore navedenog, S. K. je pokrenuo privatni krivični postupak zbog uvrede protiv podnosilaca predstavke kod Opštinskog suda u Kikindi.

10. Sud je 14. februara 2005. godine osudio podnosioce predstavke za uvredu. Svakog od njih sud je novčano kaznio sa 12.000 dinara (RSD, približno 150 evra), naloživši im da zajedno plate S. K. Još 16.000 dinara (približno 200 evra) na ime troškova postupka.

11. Prvostepeni sud je u presudi definisao uvredu kao izjavu ili radnju koja objektivno ponižava određenog pojedinca, predstavljajući napad na njegovu ili njenu čast. Potvrđujući da je S. K. javna ličnost, sud je objasnio da prema domaćem zakonu radnja u vidu šale nije krivični delo u onoj meri u kojoj ta šala ne prevazilazi prihvatljive granice i ne postane uvredljiva. Podnosioci predstavke su morali znati da S. K. smatra njihove članke uvredljivim, pošto su prethodno osuđeni zbog upotrebe istih izraza protiv njega. Sud je posebno primetio činjenicu da su podnosioci predstavke nekoliko puta spomenuli S. K. direktno i indirektno na nekoliko različitih strana istih novina, i zaključio da je S. K. dokazao da su ga ti tekstovi vređali time što je pokrenuo privatni krivični postupak. Sud je posebno utvrdio sledeće:

"Iz ovakvog pisanja okrivljenih proizlazi namera omalovažavanja privatnog tužioca [S. K.]. Ovo stoga što je sasvim jasno da su okrivljeni, na različite načine i kroz različite rubrike [novina], uporedili privatnog tužioca sa ženskom osobom, a takvo poređenje je po objektivnom shvatanju sredine uvredljivo. Naime, u našem mentalitetu je uvredljivo feminiziranje muškarca, a vicevi o plavuši nisu ni malo laskavi, jer predstavljaju plavuše kao glupe osobe izvrgnute podsmehu okoline."

12. Okružni sud u Zrenjaninu je po žalbi 4. maja 2005. godine potvrdio prvostepenu presudu i njeno obrazloženje.

II. RELEVANTNO DOMAĆE PRAVO

13. Relevantne odredbe Ustava Republike Srbije iz 2006. godine (objavljen u "Službenom glasniku Republike Srbije" - Sl. glasnik RS, broj 98/06) glase kako sledi:

Član 170.

"Ustavna žalba se može izjaviti protiv pojedinačnih akata ili radnji državnih organa ili organizacija kojima su poverena javna ovlašćenja, a kojima se povređuju ili uskraćuju ljudska ili manjinska prava i slobode zajemčene Ustavom, ako su iscrpljena ili nisu predviđena druga pravna sredstva za njihovu zaštitu."

14. Krivični zakon Republike Srbije (objavljen u Sl. glasniku RS br. 26/77, 28/77, 43/77, 20/79, 24/84, 39/86, 51/87, 6/89, 42/89, 21/90, 16/90, 49/92, 23/93, 67/93, 47/94, 17/95, 44/98, 10/02, 11/02, 80/02, 39/03 i 67/03), u relevantnom delu, glasi kako sledi:

Član 93.

"1. Ko uvredi drugog, kazniće se novčanom kaznom ili zatvorom do tri meseca.

2. Ako je delo iz stava 1. ovog člana učinjeno putem štampe, radija, televizije, drugih sredstava javnog informisanja i komuniciranja ili sličnih sredstava ili na javnom skupu, učinilac će se kazniti novčanom kaznom ili zatvorom do šest meseci."

Član 96.

"1. ... Neće se kazniti... [ko] ... se uvredljivo izrazi o drugome u naučnom, književnom ili umetničkom delu, ozbiljnoj kritici, vršenju službene dužnosti, novinarskog poziva, političke ili druge društvene delatnosti, odbrani nekog prava ili pri zaštiti opravdanih interesa, ako iz načina izražavanja ili drugih okolnosti proizilazi da to nije učinjeno u nameri omalovažavanja.

2. U slučajevima iz gornjeg teksta, ... [tuženi] ... se neće kazniti ko za drugog iznosi ili pronosi da je učinio krivično delo za koje se goni po službenoj dužnosti iako ne postoji pravosnažna presuda ... ako dokaže da je imao osnovanog razloga da poveruje u istinitost ... [tih tvrdnji] ..."

15. Relevantne odredbe Osnovnog krivičnog zakona (objavljen u "Službenom listu Socijalističke Federativne Republike Jugoslavije" - Sl. list SFRJ - br. 44/76, 36/77, 34/84, 37/84, 74/87, 57/89, 3/90, 38/90, 45/90, 54/90, "Službeni list Savezne Republike Jugoslavije" - Sl. list SRJ - br. 35/92, 37/93, 24/94, 61/01 i Sl. glasnik RS broj 39/03) predviđaju sledeće:

Član 39.

"... 3. Ako se novčana kazna ne može naplatiti, sud će je izvršiti tako što će za svakih 200 dinara novčane kazne odrediti jedan dan zatvora, s tim da zatvor ne može biti duži od šest meseci.

4. Ako osuđeni isplati samo deo novčane kazne, ostatak će se srazmerno pretvoriti u zatvor, a ako osuđeni [naknadno] isplati ostatak novčane kazne, izvršenje zatvora će se obustaviti."

PRAVO

I. NAVODNA POVREDA ČLANA 10. KONVENCIJE

16. Podnosioci predstavke su se žalili da je povređeno njihovo pravo na slobodu izražavanja, suprotno članu 10. Konvencije, koji u relevantnom delu glasi kako sledi:

"1. Svako ima pravo na slobodu izražavanja. Ovo pravo uključuje slobodu posedovanja sopstvenog mišljenja, primanja i saopštavanja informacija i ideja bez mešanja javne vlasti i bez obzira na granice. Ovaj član ne sprečava države da zahtevaju dozvole za rad televizijskih, radio i bioskopskih preduzeća.

2. Pošto korišćenje ovih sloboda povlači za sobom dužnosti i odgovornosti, ono se može podvrgnuti formalnostima, uslovima, ograničenjima ili kaznama propisanim zakonom i neophodnim u demokratskom društvu .... radi zaštite ugleda ili prava drugih ..."

A. Dopuštenost

17. Vlada je pozvala Sud da odbaci predstavku zbog neiscrpljenosti domaćih pravnih sredstava. Ona je posebno iznela da podnosioci predstavke nisu podneli žalbu Ustavnom sudu prema članu 170. Ustava Republike Srbije.

18. Podnosioci predstavke su taj argument osporili, tvrdeći da se ustavna žalba ne može smatrati pravnim sredstvom koje se mora upotrebiti, pošto je Ustavni sud počeo da radi tek krajem 2007. godine, a oni su svoju predstavku podneli Sudu 2005. godine.

19. Sud je već utvrdio da ovo pravno sredstvo ustavnog karaktera ne može da se smatra delotvornim u smislu njegove utvrđene sudske prakse prema članu 35. stav 1. Konvencije (videti Cvetković protiv Srbije, broj 17271/04, stav 42, 10. jun 2008. godine), bar u vezi sa predstavkama koje su mu podnete pre 24. novembra 2007. godine. On ne nalazi nijedan razlog da odstupi od tog zaključka u ovom predmetu i zbog toga odbija primedbu Vlade.

20. Sud dalje primećuje da predstavka nije očigledno neosnovana u smislu člana 35. stav 3. Konvencije. On, takođe, primećuje da nije nedopuštena ni po kom osnovu. Prema tome, ona se mora proglasiti dopuštenom.

B. Osnovanost

1. Argumenti koje je Vlada iznela

21. Vlada je iznela da je taj članak jedan iz serije članaka koje su podnosioci predstavke objavili u vezi sa S. K. U vezi sa njegovim sadržajem, Vlada je iznela da "poređenje muškaraca sa ženama, naročito plavušama, predstavlja napad na lični integritet i dostojanstvo muškaraca, prema preovlađujućem shvatanju društvene sredine Tužene". Time su podnosioci predstavke prekoračili granice dozvoljene kritike S. K. i domaći sudovi su ispravno utvrdili da je jezik korišćen u članku prvog podnosioca predstavke, kao i u anagramu drugog podnosioca predstavke bio uvredljiv i štetan za ugled S. K. Štaviše, pošto u tekstovima podnosilaca predstavke nije bilo opšteg interesa, njihova isključiva namera je bila da uvrede S. K.

22. Suprotno domaćim sudovima, Vlada nije okarakterisala S. K. kao javnu ličnost, iznevši da je on samo bio dobro poznati advokat stanovnicima malog grada Kikinde. Međutim, s obzirom na poseban položaj advokata u ostvarivanju pravde, Vlada je tvrdila da je bilo neophodno da se podnosioci predstavke krivično gone zbog vređanja S. K., pošto bi dalji uvredljivi članci protiv njega mogli ograničiti njegov izbor od strane klijenata u budućim slučajevima.

2. Tvrdnje podnosilaca predstavke

23. Podnosioci predstavke su izneli da su i domaći sudovi i Vlada pogrešno razumeli predmet njihovog pisanja. Naime, S. K. je zastupao direktora velike lokalne fabrike koja je postala insolventna. U prvom tekstu koji su podnosioci predstavke objavili s tim u vezi, oni su naveli da su fabrički radnici zviždali čim vide rukovodstvo zajedno sa S. K., "iako on nije plavuša". Oni su time želeli da na šaljivi način iznesu ozbiljna pitanja nezaposlenosti fabričkih radnika. Iz podnesaka podnosilaca predstavke proizlazi, iako nisu dali nikakva dokumenta da to potkrepe, da je S. K. pokrenuo jedan ili više krivičnih postupaka protiv njih u vezi sa ovim prvim tekstom i da su domaći sudovi osudili podnosioce predstavke za uvredu.

24. Podnosioci predstavke su dalje tvrdili da je predmet tekstova koji je imao za posledicu njihovu osudu, bio satirična kritika sudova zbog izricanja apsurdnih krivičnih sankcija novinarima, a oni su samo želeli da provociraju reakcije javnosti na ekonomske događaje u njihovom gradu.

25. Najzad, podnosioci predstavke su se složili sa domaćim sudovima da je S. K. javna ličnost i da njegov prag prihvatljive kritike zbog toga treba da bude viši nego nekog privatnog pojedinca. Tačno je da je on bio poznat samo stanovnicima Kikinde ali, s obzirom da su novine koje su objavile te članke, takođe, lokalne, pojam "javne ličnosti" treba tumačiti shodno tome.

3. Ocena Suda

(a) "Propisano zakonom"

26. Nesporno je da je osuda podnosilaca predstavke za uvredu predstavljala "mešanje" u njihovo pravo na slobodu izražavanja i da je "propisana zakonom" prema članu 93. Krivičnog zakonika kako je on glasio u datom trenutku (videti stav 14. u gornjem tekstu).

(b) "Legitimni cilj"

27. Takođe je opšte poznato da je ovo mešanje u prava podnosilaca predstavke težilo legitimnom cilju zaštite prava drugog, naime ugleda S. K. Ono što ostaje da se utvrdi je da li je to mešanje bilo "neophodno u demokratskom društvu".

(v) "Neophodno u demokratskom društvu"

28. Sud podseća da sloboda izražavanja, predviđena stavom 1. člana 10., predstavlja jedan od suštinskih osnova demokratskog društva. Prema stavu 2., ona važi ne samo za "informacije" ili "ideje" koje su poželjne ili se smatraju neuvredljivim, već i za one koje vređaju, šokiraju ili uznemiravaju (videti, među mnogim drugim autoriteta, Lepojić protiv Srbije, broj 13909/05, stav 73, 6. novembar 2007. godine i Filipović protiv Srbije, broj 27935/05, stav 53, 20. novembar 2007. godine).

29. Sud naglašava bitnu funkciju koju štampa vrši u demokratskom društvu. Iako štampa ne sme da prekorači određene granice, posebno u vezi sa ugledom i pravima drugih, njena dužnost je uprkos tome da saopštava - na način dosledan njenim obavezama i odgovornostima - informacije i ideje o svim pitanjima od javnog interesa. Novinarska sloboda, takođe, pokriva moguće pozivanje na određeni stepen preterivanja, ili čak na provokaciju (videti Dalban protiv Rumunije [VV], broj 28114/95, stav 49, ECHR 1999-VI).

30. Nacionalni organi na prvom mestu moraju da procene da li postoji "goruća društvena potreba" da se sloboda izražavanja ograniči i, da prilikom te procene, oni imaju određeni prostor za slobodnu procenu (videti Lindon, Otchakovsky-Laurens i July protiv Francuske [VV], broj 21279/02 i 36448702, stav 45, ECHR 2007- ...). U predmetima u vezi sa štampom, prostor za slobodnu procenu države je ograničen interesom demokratskog društva da obezbedi i održava slobodnu štampu. Zadatak Suda u sprovođenju njegove funkcije nadzora je da na mešanje na koje se žali gleda u svetlu predmeta kao celine i utvrdi da li su razlozi koje su nacionalni organi naveli da bi ga opravdali "relevantni i dovoljni" (videti Vogt protiv Nemačke, presuda od 26. septembra 1995. godine, serija A broj 323, str. 25-26, stav 52; Jerusalem protiv Austrije, broj 26958/95, stav 33, ECHR 2001-II).

31. U predmetnom slučaju, Sud primećuje složenu činjeničnu pozadinu odnosa podnosioca predstavke sa S. K. i razne krivične postupke, koji su kasnije vođeni. Ovo je, uprkos obimu predmetne predstavke ograničeno na osudu podnosilaca predstavke od 14. februara 2005. godine.

32. Sud prvo primećuje da je prvi podnosilac predstavke u svom tekstu implicitno uporedio S. K. sa plavušom i, ironično, veoma kritikovao njegove prethodne osude od strane domaćih sudova. Tekst se, međutim, kada se čita kao celina, ne može razumeti kao proizvoljna lična uvreda S. K. već pre kao generalno neodobravanje prakse domaćih sudova da kažnjavaju slobodu izražavanja novinara. Tako je prvi podnosilac postavio važno pitanje od opšteg interesa, koje on smatra važnim za društvo u celini i otvorenim za javnu raspravu. Shodno ustaljenoj praksi Suda, postoji mali prostor za ograničenja rasprave o pitanjima od javnog interesa prema članu 10. stav 2. Konvencije. (videti Nilsen i Johnsen protiv Norveške [VV], broj 23118/93, stav 46, ECHR 2001-VIII).

33. U vezi sa drugim podnosiocem predstavke, on je postavio anagram imena S. K. u blizini fotografije plavuše i prateći tekst, u kome nije izričito spomenuo S. K., ali je tekst sadržao određene aluzije na njega (videti stav 8. u gornjem tekstu). Ceo tekst drugog podnosioca predstavke, koji je šaljivog sadržaja i objavljen je u novinskom stupcu "Zabava", ne može se, po mišljenju Suda, razumeti drugačije nego kao šala, a ne kao direktna izjava sa malicioznim ciljem da uvredi dostojanstvo S. K.

34. U vezi sa pitanjem da li se S. K. može smatrati javnom ličnošću, Sud podseća da je privatno lice izloženo javnoj kritici kada uđe na scenu javne rasprave (videti Jerusalem protiv Austrije, citiran u gornjem tekstu, st. 38-39). U konkretnom predmetu, strane su se složile da je S. K., koji je bio advokat, predstavljao rukovodstvo fabrike u visoko profilisanom slučaju stečaja, pa je tako postao dobro poznata ličnost u gradu Kikindi. S obzirom da su članci objavljeni u gradskim lokalnim novinama, Sud prihvata kvalifikaciju domaćih sudova da je S. K. javna ličnost. S. K. je ušao na scenu javne rasprave i, prema tome, trebalo je da ima viši prag tolerancije prema svakoj njemu usmerenoj kritici.

35. Suda dalje mora da razmotri da li su razlozi koje su domaći sudovi naveli pri osudi podnosilaca predstavke "relevantni i dovoljni" da opravdaju mešanje do kog je došlo. Sud je zatečen prvim argumentom domaćih sudova s tim u vezi, što je kasnije i Vlada potvrdila, da poređenje odraslog muškarca sa plavušom predstavlja napad na integritet i dostojanstvo muškaraca. Štaviše, domaći organi su smatrali da je takvo poređenje objektivno uvredljivo u njihovom društvu. Međutim, Sud smatra da je taj argument neadekvatan i neprihvatljiv.

36. Drugo, domaći sudovi su protumačili uvredljivom činjenicu da su podnosioci predstavke spomenuli S. K. u raznim delovima istog izdanja novina. Sud se, opet, ni sa ovim ne može složiti. Tekstovi podnosilaca predstavke su očigledno sadržali određeni stepen podsmevanja ali se, u okolnostima predmeta, nisu mogli smatrati uvredljivim da bi bila potrebna oštra sankcija krivične osude.

37. Treće, primetivši da je S. K. već dokazao uvredljivu prirodu tekstova podnosioca predstavke time što je protiv njih pokrenuo postupak, domaći sudovi su implicitno proglasili da je svaka odbrana podnosilaca predstavke bez ikakvog praktičnog efekta.

38. S obzirom na gore navedeno, Sud smatra da ne postoji "goruća društvena potreba" da se ograniči sloboda izražavanja podnosilaca predstavke, kao i da razlozi koje su domaći sudovi izneli nisu relevantni ni dovoljni da opravdaju to mešanje.

39. Najzad, Sud podseća da su, pri oceni srazmernosti mešanja, priroda i ozbiljnost određenih kazni, takođe, faktori koji se moraju uzeti u obzir (videti Cumpana i Mazare protiv Rumunije, broj 33348/96, 17. decembar 2004. godine, st. 111-124; Sokolowski protiv Poljske, broj 75955/01, stav 51, 29. mart 2005. godine). S tim u vezi, Sud ističe da pribegavanje krivičnom gonjenju novinara za iznete uvrede koje pokreću pitanja od javnog značaja, kao što su ove u predmetnom slučaju, treba smatrati srazmernim samo u veoma izuzetnim okolnostima koje podrazumevaju najozbiljniji napad na prava pojedinca (videti, uz odgovarajuće izmene, Azevedo protiv Portugala, broj 20620/04, stav 33, 27. mart 2008. godine). Smatrati drugačije bi novinare zaplašilo u njihovom doprinosu javnoj raspravi o pitanjima koja utiču na život zajednice i, uopštenije, ugrozilo štampu u vršenju njene važne uloge "javnog čuvara" ("public watchdog").

40. U predmetnom slučaju, mora se uzeti u obzir činjenica da podnosioci predstavke nisu bili samo podvrgnuti krivičnoj osudi, već i da se novčana kazna koja im je određena, u slučaju neizvršenja, mogla zameniti zatvorom od šezdeset dana (videti stav 15. u gornjem tekstu).

41. Gore navedena razmatranja su dovoljna da Sud zaključi da je mešanje u pravo podnosilaca predstavke na slobodu izražavanja bilo u potpunosti nesrazmerno. Shodno tome, došlo je do povrede člana 10. Konvencije.

II. PRIMENA ČLANA 41. KONVENCIJE

42. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

43. Podnosioci predstavke nisu tražili naknadu za nematerijalnu ili materijalnu štetu. Prema tome, Sud im ne dodeljuje naknadu.

44. Međutim, podnosioci predstavke, kojima je pružena pravna pomoć, tražili su naknadu troškova koje su imali pred Sudom. Međutim, oni nisu specificirali svoj zahtev kako se to traži prema Pravilu 60 Poslovnika Suda. Shodno tome, Sud im ne dodeljuje naknadu u ovom delu.

 

IZ GORE NAVEDENIH RAZLOGA, SUD JEDNOGLASNO

1. Proglašava predstavku dopuštenom,

2. Utvrđuje da je došlo do povrede člana 10. Konvencije,

3. Odbija zahtev podnosilaca predstavke za naknadu troškova.

 

Sastavljeno na engleskom jeziku i dostavljeno u pisanoj formi 23. juna 2009. godine u skladu sa Pravilom 77 st. 2. i 3. Poslovnika Suda.

Françoise Elens-Passos
Zamenik sekretara Odeljenja,	Françoise Tulkens,
Predsednik