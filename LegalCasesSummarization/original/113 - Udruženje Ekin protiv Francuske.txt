EVROPSKI SUD ZA LJUDSKA PRAVA

TREĆE VEĆE

UDRUŽENJE EKIN protiv FRANCUSKE

(Predstavka br. 39288/98)

PRESUDA

STRAZBUR

17. jula 2001. godine

KONAČNA

17.10.2001. godine

 IZVOD IZ PRESUDE

Podnosilac predstavke je udruženje Ekin registrovano u Francuskoj. Udruženje podnosilac predstavke tvrdi da je žrtva povrede člana 10 uzetog pojedinačno i u vezi s članom 14 Evropske konvencije za zaštitu ljudskih prava i sloboda koje je počinila Francuska.
 ...

ČINJENICE

I. OKOLNOSTI SLUČAJA     

Udruženje –  podnosilac  predstavke  je  1987.  Udrugodine  izdalo  knjigu  pod  naslovom „Euskadi u ratu“ (Euskadi en Guerre), i to na baskijskom, engleskom, španskom i francuskom jeziku. Knjiga je rasturana u mnogo zemalja, uključujući i Francusku i Španiju. Prema tvrdnjama podnosioca,   u   pitanju   je   bilo   kolektivno   delo   nekoliko   naučnika   dobro   informisanih   o problemima   Baskije   koje   se   bavi   istorijskim,   kulturnim,   jezičkim   i   društveno-političkim aspektima baskijske stvari.
Knjiga je izdata u drugom tromesečju 1987. godine, a 29. aprila 1988. godine je izdata ministarska uredba u skladu sa članom 14 Zakona od 29. jula 1881. godine dopunjenog uredbom od 6. maja 1939. godine kojom je zabranjeno stavljanje u promet i prodaja knjige u Francuskoj na sva četiri jezika iz razloga što „je verovatno da prodaja u Francuskoj ove knjige, koja podstiče separatizam i zagovara  pribegavanje  nasilju,  predstavlja  opasnost  za  javni  red“.  Dana  6.  maja 1988.godine, u skladu sa ovom uredbom, upravnik aerodromske i granične policije je odbio da dozvoli unošenje preko 2.000 primeraka knjige u Francusku.
Dana 1.  juna  1988.  godine,  udruženje  Ekin  je  podnelo  administrativnu  žalbu  protiv zabrane. Pošto je ona prećutno odbačena, udruženje se žalilo Administrativnom sudu u Pau 29. novembra 1988. godine. 
(...)

Sud se proglasio nenadležnim i slučaj prosledio Državnom savetu; ovaj je predmet vratio Administrativnom sudu u Pau, koji je žalbu odbio zaključivši da je knjiga inostranog porekla i da potencijalno ugrožava javni red.

Udruženje podnosilac  predstavke  se  žalilo  na  presudu  Državnom  savetu  20.  avgusta 1993.godine. Takođe ja tražilo da Državni savet proglasi da član 14 Zakona od 29. jula 1881. godine, u dopunjenom  obliku,  nije  u  saglasnosti  sa  članovima  10  i  14  Konvencije  zajedno posmatranim.
Dana 9.  jula  1997.  godine,  Državni  savet  je  presudio  da  član  14  Zakona  od  1881. godine,  u  dopunjenom  obliku,  nije  nesaglsan  sa  članovima  10  i  14  Konvencije  iz  sledećih razloga:
Prema članu 14 Zakona od 29. jula 1881. godine, dopunjenog Uredbom od 6. maja 1939. godine, ‘rastruranje, raspodela i prodaja listova ili tekstova na stranom jeziku u Francuskoj, bilo da  su  časopisi  ili  ne,  može  biti  zabranjena  na  osnovu  odluke  ministra  unutrašnjih  poslova. Novine  i  tekstovi  stranog  porekla  pisani  na  francuskom  jeziku  i  štampani  u  inostranstvu  ili  u Francuskoj mogu takođe da budu zabranjeni’. U odsustvu bilo kakvih zakonskih propisa kojima su određeni uslovi koji ograničavaju zakonitost odluka koje se donose na osnovu ove odredbe, ograničenja ovlašćenja ministra utemeljena su jedino na potrebi da se pronađe ravnoteža između opštih  interesa  o  kojima  se  on  stara  i  dužnog  poštovanja  za  javne  slobode,  posebno  slobodu štampe.  Kada  se  administrativnom  sudu  podnese  žalba  protiv  takve  zabrane,  sud  je  dužan  da oceni da li zabranjena publikacija predstavlja tako veliku opasnost za te opšte interese da zahteva ograničenje građanskih sloboda. Suprotno od tvrdnji udruženja – predlagača, ovlašćenja ministra unutrašnjih  poslova,  pod  nadzorom  sudova,  nisu  nesaglasna  sa  kombinovanim  odredbama članova 10 i 14 Evropske konvencije za zaštitu ljudskih prava i osnovnih sloboda.

Ali Državni savet je poništio presudu i ministrarsku naredbu od 29. aprila 1988. godine iz sledećih razloga:
Osporenom naredbom je ministar unutrašnjih poslova zabranio rasturanje, podelu i prodaju kolektivnog  dela  ‘Euskadi  u  ratu’,  koje  se  mora  smatrati  pisanim  delom  inostranog  porekla  u smislu gorepomenutog člana 14 Zakona od 29. jula 1881. godine. Imajući u vidu interese koje je ministar  dužan  da  štiti,  posebno  javnu  bezbednost  i  javni  red,  Sud  određuje  da  sadržina  ove publikacije ne nudi dovoljno pravnog opravdanja za ozbiljno kršenje slobode štampe sadržano u osporenoj odluci;

Iz gornjeg sledi da Udruženje Ekin ima osnova da tvrdi da Administrativni sud u Pau nije postupio ispravno kada je putem osporene presude odbacio molbu Udruženja da poništi odluku od 29. aprila 1988. godine, donetu na osnovu člana 14 Zakona od 29. jula 1881. godine, kojom je ministar  unutrašnjih  poslova  zabranio  rasturanje,  raspodelu  i  prodaju  u  Francuskoj  knjige  pod naslovom „Euskadi u ratu” koju je objavilo udruženje...

Preporučenim pismom, koje je Ministarstvo unutrašnjih poslova primilo 2. decembra 1997.godine, udruženje  –  podnosilac  predstavke  je  ministru  podnelo  zahtev  za  naknadu nematerijalne  i  materijalne  štete  izazvane  primenom  nezakonite  naredbe  od  29.  aprila  1988. godine  tokom  više  od  devet  godina.  Udruženje  je  tvrdilo  da  je  primena  naredbe  predstavljala protivpravno  delovanje  od  strane  vlasti,  a  da  je  šteta  koju  je  pretrpelo  iznosila  ukupno  oko 831.000  franaka  (FRF),  od  čega  je  FRF  481.000  bio  novčani  gubitak  neposredno  izazvan zabranom prodaje knjige u Francuskoj. Do sada od ministra nije bilo nikakvog odgovora – prema francuskim pravilima o administrativnom postupku, to se smatra  odbijanje zahteva udruženja – podnosioca predstavke. 
II. RELEVANTNO DOMAĆE PRAVO I PRAKSA

Opšta pravila kojima je uređena sloboda štampe zajamčena članom 11 Deklaracije o pravima čoveka i građanina, koja uživa ustavni status, zasnovana su uglavnom na Zakonu od 29. jula 1881. godine, u dopunjenom obliku, kojim je ustanovljen „represivan“ sistem, koji je tako nazvan zato što  se  prekršaji  kažnjavaju  i  šteta  nadoknađuje  ex  post  facto.  To  je  princip  koji Zakon od 29. jula  1881. godine, u dopunjenom  obliku,  određuje kada u članu 1 kaže: „Svako može da štampa ili prodaje knjige i druga izdanja“ a u članu 5 da „listovi ili druge publikacije mogu se štampati bez prethodne dozvole ili polaganja bilo kakve kaucije...“.
Francuska pravila  izdavaštva  ipak  sadrže  neke  oblike  prethodnih  intervencija  koje mogu  da  vode  zabranama  ili  zaplena  ali  uvek  moraju  da  poštuju  načelo  da  budu  srazmerne činjenicama koje su ih izazvale.
Zabrane i zaplene mogu se odrediti u skladu sa opštim ovlašćenjima administrativnih organa

Takve mere opravdane su jedino potrebom da se zaštiti javni red od nemira koje su izazvali ili bi mogli da izazovu rasturanje ili prodaja neke publikacije. Dana 25. jula 1930. godine (Abbé de Kervenoael, D.P. 1930, 497), Državni savet je odlučio da „odredbe člana 18 i drugih Zakona od  29.  jula  1881.  godine  ne  sprečavaju  gradonačelnike  da  donose  mere  po  svojim  opštim upravnim pravima u cilju očuvanja reda i mira“ a da je dakle „njihova dužnost da zabrane javni promet dokumenata koji bi mogli da izazovu nemire“.

Ipak,  kako  je  određeno  presudom  Suda  za  sukobe  nadležnosti  od  8.  aprila  1935.  godine (Action Française, D.P. 1935, 3, 25, autor zaključaka Josse a primedaba Waline), ovim merama može da se pribegne samo ako ne postoji drugi način da se zaštiti ili ponovo uspostavi javni red. One takođe moraju da budu srazmerne stepenu nemira i prostorno i vremenski ograničene samo na najnužnije.

Drugo, zakon od 29. jula 1881. godine, u dopunjenom obliku, dozvoljava sudske zabrane i zaplene u određenim okolnostima

Prema  članu  51  Zakona,  istražni  sudija  može  da  naredi  zaplenu  „pisanih  ili  štampanih dokumenata, transparenata i proglasa“, u skladu sa zahtevima propisanim Zakonom o krivičnom postupku i „u slučajevima obrađenim u stavovima 1 i 3 člana 24 kao i u članovima 25, 36  i 37 Zakona“.  Ti  slučajevi  obuhvataju  podstrekivanje  i  opravdavanje  krivičnih  dela  (član  24), podstrekivanje  vojnog  osoblja  da  odbije  izvršenje  naređenja  (član  25),  i  uvreda  predsednika države, predsednika vlade i stranog diplomate (član 36 i član 37). Članom 61 Zakona propisano je: „Ako je proglašena krivica, sud može, u slučajevima nabrojenim u stavovima 1 i 3 člana 24 i u   članovima   25,   36   i   37,   naložiti   zaplenu   oduzetih   pisanih   ili   štampanih   dokumenata, transparenata  ili  proglasa  i,  u  svakom  slučaju,  naložiti  zaplenu  i  zabranu  ili  uništavanje  svih primeraka  ponuđenih  prodaji,  javno  izloženih  ili  rasturanih.  Zabrana  i  uništenje  primeniće  se, međutim, samo na određene delove oduzetih primeraka“.

Pored toga,  član  62  Zakona  od  29.  jula  1881.  godine,  u  dopunjenom  obliku,  takođe propisuje da prilikom određivanja kazni po stavovima 1 i 2 člana 24 i članovima 23 i 25  – za podstrekivanje  i  opravdavanje  krivičnih  dela  –  i  člana  27  –  širenje  lažnih  vesti  –  „istom presudom može da se naloži i privremena zabrana lista ili časopisa na rok ne duži od tri meseca“.
Takođe je  uveden  pregled  određenih  vrsta  publikacija  –  glavne  kategorije  koje  su obuhvaćene  su  publikacije  namenjene  mladima  ili  one  koje  bi  mogle  da  ih  ugroze,  kao  i publikacije stranog porekla ili čiji je tekst na stranom jeziku.
Ovo  je  uglavnom  posledica  primene  Zakona  od  16.  jula  1949.  godine,  koji  je  propisao pravila  u  vezi  sa  „publikacijama  namenjenim  mladima“  koja  mogu  da  se  primene  na  sve publikacije  koje  ugrožavaju  mlade.  Ova  pravila,  proizvod  želje  da  se  zaštite  mladi,  imaju dvostruku  namenu,  jer  se  odnose  i  na  publikacije  „uglavnom  namenjene  deci  i  starijim maloletnicima“ i na publikacije „svih vrsta koje mogu da ugroze mlade“.

 Postoji i sistem administrativnog nadzora u skladu sa članom 14 Zakona od 29. jula 1881. godine, dopunjen Uredbom od 6. maja 1939. godine, i to kako sledi:

Promet, raspodela i prodaja listova ili tekstova na stranom jeziku u Francuskoj, bilo da su periodična izdanja ili ne, može se zabraniti odlukom ministra unutrašnjih poslova.

Listovi  ili  tekstovi  inostranog  porekla  napisani  na  francuskom  jeziku  i  štampani  u inostranstvu ili u Francuskoj takođe se mogu zabraniti.

Ako  su  učinjeni  svesno,  promet,  rasturanje  ili  kopiranje  zabranjenih  novina  ili  pisanih tekstova kazniće se kaznom zatvora u trajanju od jedne godine i novčanom kaznom od 30.000 franaka.

Isto  važi  ako  se  objavljivanje  zabranjenog  lista  ili  pisanog  teksta  nastavi  pod  drugim naslovom, ali u ovom slučaju se novčana kazna podiže na 60.000 franaka.

Svi primerci i kopije zabranjenih listova i pisanih tekstova, kao i onih koji nastave da se objavljuju pod drugim naslovom, podležu konfiskovanju.

Uslovi za primenu ovih pravila ustanovljeni su sudskom praksom. Definisan je pojam „inostranog porekla“ i određeni razlozi iz kojih se publikacije mogu zabranjivati, u slučajevima kada nisu određeni zakonskim propisima.
1. Pojam „inostranog porekla“ 

 Test koji  administrativni  sudovi  koriste  da  odrede  da  li  je  neka  publikacija  stranog porekla sačinjen je od nekoliko niti spletenih u teoriju „konvergentnih dokaza“. Prema tvrdnjama g.  Ženevoa,  zastupnika  vlade  u  slučaju  Ministar  unutrašnjih  poslova  protiv  S.A.  Librairie François  Maspero  (Conseil  d’Etat  („CE“),  Ass.  30.  juna  1980,  A.  J.  1980;  str.  242),  Državni savet  uzima  u  obzir  i  materijalne  i  intelektualne  činioce:  „Materijalni  činioci  su  oni  koji  se odnose na uslove u kojima je štampan tekst. Čak i ako je štampana u inostranstvu, knjiga koju je na  francuskom  jeziku  napisao  francuski  pisac  može  se  smatrati  knjigom  inostranog  porekla jedino  ako  je  ustanovljeno  da  su  produkcija  ili  izdavanje  te  knjige  delimično  ili  u  potpunosti izvedene  uz  stranu  pomoć  ...  Intelektualni  činioci  odnose  se  na  nadahnuće  za  knjigu  i  njen sadržaj.  Na  osnovu  takvih  činilaca  je  [Državni  savet]  određivao  da  li  bi  publikaciju  koja  se predstavljala ili kao francusko izdanje strane publikacije ili francusko izdanje tekstova i članaka u  toj  publikaciji  trebalo  smatrati  publikacijom  stranog  porekla  u  smislu  člana  14,  mada  su izdavači bili Francuzi (CE Ass, 2. novembra 1973, S. A. Librairie François Maspero, str. 611)“. 
Državni savet  je  sve  sledeće  činioce  smatrao  pokazateljima  stranog  porekla  neke publikacije: državljanstvo i boravište autora (CE, 18. jula 1973, Monus, str. 527), činjenicu da da je  publikacija  bila  prevod  (CE,  19.  februara  1958,  Éditions  de  la  terre  du  feu,  str.  114), državljanstvo  izdavača  i  zemlju  u  kojoj  je  izdat  tekst  (CE,  Ass.  2.  novembra  1973,  dato  u gornjem  tekstu),  zemlju  u  kojoj  je  izdat  ili  štampan  (CE,  Sect,  9.  jula  1982,  Alata,  str.  281), činjenicu  da  je  pružena  strana  pomoć  (CE,  Sect,  4.  juna  1954,  Barbier,  str.  345),  i  stranu dokumentaciju ili nadahnuće.
Nijedan od ovih  činilaca  nije  sam  po  sebi  dovoljan. Na  primer činjenica  da  je  autor strani državljanin nije sama po sebi dovoljna za primenu člana 14. Status publikacije određuje se razmatranjem svih činilaca zajedno.
2. Razlozi koji opravdavaju primenu od strane ministra unutrašnjih poslova člana 14 Zakona od 29. jula 1881.godine, u dopunjenom obliku

Mada zakon nije odredio osnove za primenu, praksom Državnog saveta ustanovljeno je pravilo da se član 14 može primeniti jedino iz određenih razloga javnog interesa i javnog reda. Ispočetka administrativni sudovi nisu vršili nikakvu reviziju procene činjenica koje su bile osnov za meru niti su, a fortiori, razmatrali srazmernost mere. Proveravali su da li su razlozi koje su dale vlasti da bi opravdale upotrebu člana 14 zakoniti tako što bi se uverili da spadaju u delokrug Zakona (vidi na  primer  CE,  4.  juna  1954.g.,  Joudoux  i  Riaux,  A.J.  1954,  str.  360,  i  CE,  17. decembra 1958.g., Société Olympia Press, D.J. str. 175, zaklj. Braibant).
Glavni osnovi  za  koje  je  Državni  savet  smatrao  da  su  „među  onima  koji  mogu  da opravdaju  zakonsku  meru  preduzetu  u  skladu  sa  članom  14  Zakona  od  1881.  godine,  u dopunjenom obliku, su sledeći: zaštita javnog reda (vidi na primer CE, 2. novembra 1973, gore), nemoralnu prirodu publikacije (vidi na primer CE, 17. decembra 1958, gore), kao i neophodnost borbe protiv rasističke ideologije, posebno ponovnog oživljavanja nacizma (CE, 17. aprila 1985, Société Les Editions des Archers, str. 100).    
3. Način provere zakonitosti mera ministra unutrašnjih poslova na osnovu člana 14 Zakona od 1881. godine, u dopunjenom obliku

Molbe za sudsku reviziju odluka ministra unutrašnjih poslova po članu 14 Zakona od 1881.godine mogu se podnositi administrativnim sudovima i naknadne žalbe administrativnim apelacionim sudovima, ustanovljenim Zakonom od 31. decembra 1987. godine. Odluke ministra može takođe preinačiti Državni savet koji je pre reforme 1987. godine delovao kao apelacioni sud u takvim  slučajevima.  S  druge  strane,  administrativni  sudovi  ne  odobravaju  odlaganje izvršenja  zabrana  publikacija  jer  smatraju  da  šteta  koju  nanosi  primena  takvih  zabrana  nije nenadoknadiva pa nije takve prirode da bi opravdala odlaganje izvršenja (CE, 28. aprila 1978, Sieur Alata and Société des éditions du Seuil, ADJA,. juli-avgust 1978, str. 398).
Administrativni sudovi  počinju  tako  što  procenjuju  „spoljašnju  zakonitost“  mera preduzetih po članu 14, drugim rečima, razmatraju da li su vlasti poštovale pravila nadležnosti, postupka i forme. Na taj način obraćaju naročitu pažnju na osnove za preduzimanje mere, koji moraju  da  budu  u  saglasnosti  sa  Zakonom  od  11.  jula  1979.  godine,  i  proveravaju  da  li  su poštovana prava odbrane, kako je propisano članom 8 Uredbe od 28. novembra 1983. godine. Ta uredba, koja se odnosi na autore publikacija obuhvaćenih članom 14 Zakona od 1881. godine, u dopunjenom obliku, kao i na one čija dela su obuhvaćena zakonom o publikacijama namenjenim mladima ili publikacijama koje ugrožavaju mlade, propisuje da, „osim u izuzetnim ili vanrednim okolnosima i u skladu sa zahtevima javnog reda“, takve odluke „se mogu zakonito donositi samo nakon što je stranki koja je u pitanju data mogućnost da podnese pismene primedbe. Tu stranku ...  mora  da  sasluša,  na  njen  zahtev,  službeno  lice  koje  je  odgovorno  za  slučaj  ili  lice  koje  je ovlašćeno da zabeleži usmene primedbe stranke, koje mogu zastupati ili im pomagati advokati koje sami odaberu“.
Drugo, administrativni sudovi takođe ispituju „unutrašnju zakonitost“ datih mera, čiji se domašaj promenio  po  stupanju  na  snagu  Zakonodavne  uredbe  od  6.  maja  1939.  godine. Državni  savet  se  uvek  starao  da  vlasti  imaju  dobre  osnove  da  odrede  da  su  publikacije „inostranog porekla“, da nisu načinile nikakvu pravnu grešku u primeni zakona, da nisu svoje zaključke  temeljile  na  činjenično  netačnim  podacima  i  da  nisu  zloupotrebile  svoja  ovlašćenja. Međutim, u ranijim  odlukama  administrativni  sudovi  nisu razmatrali  procenu da  li  publikacija ugrožava javni red ili javni interes.
Od tog vremena je po ovom pitanju došlo do velikog napretka u sudskoj praksi.
U presudi svog Sudskog veća od 2. novembra 1973. godine (S.A. Librairie François Maspero, pomenuto u  gornjem  tekstu),  Državni  savet  je  odlučio  da  proširi  svoju  reviziju zakonitosti  ministarskih  odluka  po  članu  14  Zakona  tako  da  obuhvati  i  očigledno  pogrešne procene,  to  jest  na  proveru  da  li  je  ozbiljna  pogrešna  procena  možda  dovela  do  očigledne nesrazmernosti sa činjenicama koje su ih izazvale.
Kada mu je udruženje – predlagač podnelo svoj slučaj na razmatranje, Državni savet je odlučio da odstupi  od  svoje  prakse  i  proširi  domašaj  svog  razmatranja.  Posledica  presude Državnog saveta od 9. jula 1997. godine je da administrativni sudovi moraju da izvrše „potpunu“ procenu  osnova  za  odluku.  Državni  savet  je  naveo  u  presudi  da  je  dužnost  administrativnih sudova  da  „razmotre  da  li  bi  zabranjena  publikacija  mogla  da  načini  toliku  štetu  [opštim interesima za koje je ministar odgovoran] da zahteva ograničenje građanskih sloboda“.
PRAVO

I. ZAHTEV VLADE DA SUD PREISPITA SVOJU ODLUKU O STATUSU ŽRTVE UDRUŽENJA – PREDLAGAČA U ODLUCI O PRIHVATLJIVOSTI PREDSTAVKE

Vlada je  23.  februara  2001.  godine  zatražila  od  Suda  da  preispita  svoju  odluku  o osnovanosti  njenog  prethodnog  prigovora  u  vezi  sa  statusom  žrtve  udruženja  –  podnosioca predstavke,  koja  je  bila  odbijena  u  odluci  o  prihvatljivosti  predstavke  od  18.  januara  2000. godine. Vlada je navela da je udruženje – podnosilac uspelo da ubedi Državni savet da povuče zabranu njegove publikacije sa retroaktivnim dejstvom. Vlada je tvrdila da eliminacija osporene mere iz korpusa pravnih propisa čini žalbe udruženja  – podnosioca neprihvatljivim  ipso facto, kao i da je zahtev za nadoknadu štete koji udruženje namerno nije bilo podnelo niti bio neizvesan niti bi sigurno preterano odužio trajanje postupka. Što se tiče budućnosti, stav Vlade je bio da je status žrtve udruženja – podnosioca isto tako sporan budući da u tom trenutku nije bilo nikakve zabrane neke njegove publikacije.
Sud nije u stanju da vidi nikakve nove dokaze koji bi mogli da ga ubede da preispita odluku od 18. januara 2000. godine u pogledu osnovanosti prethodnog prigovora da se udruženje – podnosilac predstavke ne bi moglo smatrati „žrtvom“. Sledi da se zahtev Vlade mora odbaciti.                                                                                                                                      
II. NAVODNA POVREDA SAMOG ČLANA 10, KONVENCIJE, KAO I ČLANA 10 U VEZI SA ČLANOM 14

Pozivajući se na član 10 Konvencije, udruženje – podnosilac predstavke se žalilo da je član 14 Zakona  od  1881.  godine,  u  dopunjenom  obliku,  bio  previše  nejasan  za  jedan  pravni propis i nije ispunjavao uslov da bude pristupačan i predvidljiv u pogledu dejstva. Po udruženju, ometanje koje je ovaj propis dozvoljavao nije bilo neophodno u demokratskom društvu. Pored toga,  odredba  je  izazivala  diskriminaciju  u  pogledu  slobode  izražavanja  na  pravnom  osnovu jezika ili nacionalnog porekla pa je tako predstavljala povredu člana 14 u vezi sa članom 10.
Slede bitne odredbe člana 10 i člana 14:

Član 10

1. Svako ima  pravo  na  slobodu  izražavanja.  Ovo  pravo  uključuje  slobodu  posedovanja sopstvenog mišljenja, primanja i saopštavanja informacija i ideja bez mešanja javne vlasti i bez obzira na granice ...

2. Pošto korišćenje ovih sloboda povlači za sobom dužnosti i odgovornosti, ono se može podvrgnuti formalnostima, uslovima,   ograničenjima   ili   kaznama   propisanim   zakonom   i neophodnim u demokratskom društvu ... radi sprečavanja nereda ili kriminala...“

Član 14

Uživanje prava i sloboda predviđenih u ovoj Konvenciji obezbeđuje se bez diskriminacije po bilo kom osnovu, kao što su ... jezik, veroispovest, političko ili drugo mišljenje, nacionalno ili socijalno poreklo, veza s nekom nacionalnom manjinom, imovno stanje, rođenje ili drugi status.

Vlada je  tvrdila  da  je  ometanje  prava  na  slobodu  izražavanja  bilo  opravdano  prema drugom stavu člana 10 Udruženje – podnosilac predstavke je ovaj argument osporilo.
Sud će  početi  razmatranjem  žalbe  udruženja  –  podnosioca  sa  tačke  gledišta  samog člana 10. 
A. Da li je postojalo ometanje

Sud ne sumnja da se član 14 Zakona od 29. jula 1881. godine, dopunjen Uredbom od 6. maja 1939. godine,  koji  je  bio  osnov  za  nalog  od  29.  aprila  1988.  godine  kojim  je  ministar unutrašnjih poslova uveo zabranu u celoj Francuskoj rasturanja, podele i prodaje knjige koju je izdalo  udruženje  –  podnosilac  predstavke,  može  sam  po  sebi  smatrati  „ometanjem“  prava  na sobodu  izražavanja  udruženja  –  podnosioca,  čiji  je  sastavni  deo  sloboda  izdavanja  pisanih dokumanata  i  publikacija  (vidi,  mutatis  mutandis,  presudu  u  slučaju  Klass  i  drugi  protiv Nemačke od 6. septembra 1978, Serija A br. 28, str. 21, stav 41). Vlada ovo ne osporava.
B. Opravdanje ometanja

Ovakvo ometanje predstavlja povredu člana 10, osim ako nije „propisano zakonom“, ako nema jedan  od  legitimnih  ciljeva  nabrojanih  u  stavu  2  člana  10  ili  nije  „neophodno  u demokratskom društvu“ za ostvarivanje takvih ciljeva.
1. „Propisano zakonom“

Sud napominje da izraz „propisano zakonom“, u smislu stava 2 člana 10, zahteva prvo da osporena mera ima neki  osnov u unutrašnjem  pravu;  međutim takođe  se odnosi  na  kvalitet zakona koji je u pitanju, zahtevajući da je pristupačan datoj osobi, koja pored toga mora da bude u stanju da predvidi njegove posledice, kao i da bude u skladu s vladavinom prava (vidi presudu u slučaju Kruslin protiv Francuske od 24. aprila 1990. godine, Serija A, br. 176-A, str. 20, stav 27).
Nema sumnje da je u posmatranom slučaju prvi uslov zadovoljen jer pravnu osnovu za odluku predstavlja član 14 Zakona od 1881. godine, u dopunjenom obliku. Ostaje da se odluči da li taj zakon takođe ispunjava zahteve pristupačnosti i predvidljivosti. Stavovi strana o ovome su se razlikovali. Udruženje – podnosilac predstavke je smatralo da je odredba previše nejasna da bi mogla da predstavlja  pravni  propis  pa  tako  nije  ni  ispunjavala  zahtev  da  bude  pristupačna  i predvidljivog dejstva. S druge strane, Vlada je tvrdila da Zakon od 1881. godine, u dopunjenom obliku,  ispunjava  zahteve  pristupačnosti  i  predvidljivosti  jer  je  dopunjen  velikim  korpusom sudske prakse Državnog saveta, čiji je najskoriji primer i presuda u slučaju Ekin.
Sud napominje   da   prema   njegovoj   praksi   pojam   „pravo“   treba   posmatrati   u „materijalnom“ a ne „formalnom“ smislu. Sud, dakle, ispituje sve što zajedno čini pisane zakone, ukjučujući i akte nižeg ranga od zakona (vidi presudu u slučaju De Wilde, Ooms i Versyp od 18. juna 1971, Serija A br. 12, str. 45, stav 93) kao i  sudske odluke u kojima su oni protumačeni (vidi,  mutatis  mutandis,  presudu  u  slučaju  Kruslin  protiv  Francuske,  str.  21–22,  stav  29).  Uposmatranom  slučaju je  pitanje  da  li  je  u trenutku donošenja  ministarske  odluke  od 29. aprila 1988.godine postojao  uređen  skup  doslednih,  jasnih  i  preciznih  odluka  francuskih  sudova  kojima je preciziran sadržaj člana 14 Zakona od 1881. godine, u dopunjenom obliku, na takav način  da  je  udruženje  –  podnosilac  predstavke  moglo  da  prilagodi  svoje  postupke  prilikom izdavanja knjiga. Imajući  naročito  u  vidu  ograničeno  ispitivanje  koje  je  izvršio  Državni  savet  u  vreme osporenih dela, Sud naginje zaključku da ograničenje na koje se žalilo udruženje  – podnosilac nije  ispunjavalo  zahtev  predvidljivosti.  Istina  je  da  je  u  presudi  od  9.  jula  1997.  godine  u predmetu koji je sada pred Sudom Državni savet  revidirao svoju praksu i proširio domet svog ispitivanja na punu reviziju osnova za ministarske odluke donete na osnovu člana 14 Zakona iz 1888. godine. Ipak, u svetlu svog zaključka u pogledu neophodnosti ometanja, Sud ne smatra za potrebno da odlučuje o ovom pitanju (vidi stav 64, dole). 
2. Legitiman cilj       

Vlada je   navela   da   su   mere   zabrane   propisane   Zakonom   od   1881.   godine,   u dopunjenom obliku, i precizirane praksom sudova imale legitiman cilj  – sprečavanje nereda – i da  su  korišćene  uglavnom  protiv  rasističkih  publikacija  i  onih  koje  pozivaju  na  nasilje. Udruženje – podnosilac predstavke je navelo da su osporene odredbe odražavale diskriminatorne ideje zasnovane na nacionalnosti autora publikacije i na njenom jeziku.   
Sud primećuje da je u posmatranom slučaju cilj vlasti da primenom člana 14 Zakona od 1881.godine, u  dopunjenom  obliku,  spreče  nemire  putem  zabrane  u  Francuskoj  knjige  koja poziva na separatizam i upotrebu sile. Uzimajući u obzir trenutnu situaciju u Baskiji, Sud smatra da je moguće da je cilj mere preduzete protiv udruženja – podnosioca bio onaj na koji se pozvala Vlada,  to  jest  sprečavanje  nemira  ili  kriminala. To  je  slučaj  uvek  kada  se, kao  u  posmatranoj knjizi,  separatistički  pokret  oslanja  na  metode  koji  podrazumevaju  upotrebu  sile  (vidi  Sürek  i Özdemir protiv Turske (GC), br. 23927/94 i 24277/94, stav 51, ECHR [8.7.99]).
3. Neophodnost u demokratskom društvu

(a) Argumenti stranaka pred Sudom

(i) Udruženje – podnosioca predstavke

Udruženje – podnosilac predstavke je sebe smatralo žrtvom diskriminatorne mere koja je predstavljala povredu člana 14 i člana 10 Konvencije. U vezi s tim je naglasilo da je zabrana koja je proistekla  iz  primene  Uredbe  od  6.  marta  1939.  bila  diskriminatorna  jer  je  cilj  samog zakona bio da se ustanovi ova diskriminacija po osnovima nacionalnosti i jezika. Udruženje je naglasilo da je zakon bio usvojen u vreme kada je opšti odnos prema strancima bio neprijateljski i  odražen  u  diskriminatornim  stavovima  koji  su  bili  zasnovani  na  pretpostavci  da  su  stranci posebno opasni a da su subverzivne ideje po prirodi strane. Taj zakon je nespojiv sa savremenim i naprednim stavom o uživanju osnovnih prava gde bi pravilo trebalo da bude jednakost stranaca i sopstvenih državljana.
Što se  tiče  razloga  za  zabranu,  udruženje  –  podnosioca  je  navelo  da  su  članom  14 Zakona od 1881. godine, u dopunjenom obliku, određena strožija pravila za strane publikacije ili publikacije na stranom jeziku, koja nisu bila saglasna članovima 14 i 10 Konvencije. Za njih nije postojalo  objektivno  i  razumno  opravdanje  i  moglo  bi  se  čak  očekivati  da  osnaže  postojeće predrasude  u  javnosti  prema  strancima.  Zakon  takođe  nije  bio  u  skladu  s  propisima  Evropske zajednice o slobodnom toku robe primenjenim od strane Suda pravde EZ.
Udruženje – podnosilac predstavke je smatralo da je ipak žrtva povrede Konvencije jer je članom 14  Zakona  od  1881.  godine,  u  dopunjenom  obliku,  stavljeno  u  stanje  stalne ugroženosti  –  jednu  vrstu  Damoklovog  mača  nad  njegovim  pravom  na  slobodu  izražavanja zajamčenim  članom  10  Konvencije.  Primetilo  je  da  je  njegov  cilj  da  informiše  što  više zainteresovanih, u raznim zemljama  i  na  međunarodnom  planu, o ljudskim pravima  i  pravima naroda, a posebno pravima naroda da odlučuju o sopstvenoj budućnosti i na samoopredeljenje. Njegov  cilj  je  dakle  širenje  ideja  koje  bi  po  mišljenju  ministra  unutrašnjih  poslova  mogle  da podstiču  separatizam  pa  su  time  potpadale  pod  ministarsku  cenzuru.  Pored  toga,  knjige  su pripremali zajedno francuski i španski pisci a pisane su na francuskom, španskom, baskijskom, nemačkom, italijanskom  i engleskom  jeziku. Udruženje  –  podnosilac je  već pretrpelo povredu svoga prava na slobodu izražavanja koja je trajala preko devet godina. Sve u svemu, zakon je predstavljao  veoma  veliku  opasnost  za  slobodu  izražavanja  jer  je  ustanovio skup  preventivnih pravila  koja  su bila  izuzeta  iz opštih pravila  o slobodi  štampe, drugim  rečima, administrativni sistem  u  kom  su  sudovi  vršili  reviziju  ex  post  facto  bez  mogućnosti  da  nalože  suspendovanje osporene  mere.  Ministar  je  imao  veoma  široka  diskreciona  ovlašćenja  da  proceni  razloge  za zabranu,  a  zabrane  su  bile  opšte  i  apsolutne  u  prostornom  i  vremenskom  smislu  i  nije  bilo moguće da se prilagode određenim situacijama.
(ii) Vlada

Vlada je tvrdila da se za osporeni zakon ne bi moglo reći da nema srazmere mere, za svrhe stava 2  člana  10,  između  njegovog  cilja  i  metoda  koji  su  korišćeni,  zato  što  su administrativni sudovi ispitivali srazmernost. Rezultat tog ispitivanja je da se primenjuju samo one mere koje nastaju kao posledica postojanja veoma ozbiljne opasnosti za javni interesi.
Po mišljenju Vlade, takođe nije bilo različitog postupanja prema pisacima i izdavačima francuskih i stranih publikacija u pogledu uživanja prava na slobodu izražavanja. Tačno je da je pojam inostranog porekla, bez koga bi bilo nemoguće primeniti osporena pravila o zabranama, tumačen u sudskoj praksi tako da obuhvata i knjige objavljene u inostranstvu – mada to samo po sebi nije bio jedini  kriterijum  za  odlučivanje  –  kao i  knjige  izdate  u Francuskoj, koje su zbog svog nadahnuća i sadržaja stekle status publikacija stranog porekla. Zabrana propisana članom 14 Zakona od 1881. godine, u dopunjenom obliku, odnosila se, dakle, i na francuske i na strane publikacije.  Razlika  između  pravnih  propisa  koji  se  odnose  na  publikacije  stranog  porekla  i propisa koji se odnose na druge publikacije nije tako očigledna kako je udruženje  – podnosilac tvrdilo kada se žalilo na diskriminaciju protivnu odredbama člana 14.
Vlada je  naglasila  da  administrativne  vlasti  po  službenoj  dužnosti  mogu  da  narede zaplenu  francuskih  publikacija  ako  smatraju  da  bi  mogle  da  izazovu  ozbiljno  kršenje  javnog reda. Administrativne  vlasti  su dakle, ovlašćene  da zabrane  izdavanje  nekog dela  u slučaju da postoji ozbiljna ugroženost javnog reda i ako je to delo bilo francuskog bilo stranog porekla, pa prema tome sudovi ispituju iste kriterijume u oba slučaja (srazmernost i neophodnost). Sledi da dve publikacije, od kojih je jedna francuskog a druga stranog porekla, ne mogu u suštini imati bitno  drugačiji  tretman.  Navodna  razlika  u  postupanju  se  u  stvari  svodila  samo  na  razliku  u pravnom  osnovu  i  postupku.  Sada  je  to  već  postala  uglavnom  formalna  razlika,  upravo  zbog presude u slučaju Udruženja Ekin od 9. jula 1997. godine. Posledica ove značajne presude je da se od administrativnih sudova sada očekuje da obezbede da, u slučajevima kao ovaj koji je pred Sudom, osporene odluke budu tačno srazmerne ozbiljnosti činjenica, koje pak moraju da budu tačno takve da opravdavaju pravnu odluku. Na primer, jedino ozbiljna opasnost za javni interes može da opravda tako ozbiljnu sankciju i na toj je osnovi odluka koja je pogodila udruženje  – podnosioca  poništena.  Pored  toga,  ako  je  pojedinačnom  merom  prekršen  član  10  Konvencije, ona automatski takođe predstavlja povredu člana 14 Zakona od 1881. godine, kako ga je sada tumačio praksom Državni savet jer prekoračuje službena ovlašćenja koja su ustanovljena ovom sudskom praksom. Sledi, dakle, bez obzira na bilo kakva činjenična razmatranja, i iz svih razloga koji  su  dati  u  gornjem  tekstu,  da  nije  bilo  ničega  što  bi  opravdalo  argument  da  službena ovlašćenja koja osporeni zakon daje administrativnim vlastima nisu sama po sebi u saglasnosti sa članom 10 Konvencije.
Vlada je  iznela  stav da  je  postojanje  zakona  koji  bi  se  odnosio  samo  na  publikacije stranog porekla opravdano neuobičajenom prirodom tih publikacija, što je značilo da u mnogim slučajevima  francuski  sudovi  ne  bi  imali  praktičnog  sredstva  da  kazne  pisce  ili  izdavače odgovorne za zabranjene postupke ako oni deluju u inostranstvu. Čak i kada bi francuski sudovi mogli  da  ih  kazne,  bilo  bi  veoma  teško  obezbediti  izvršenje  izrečenih  kazni.  Sledi  da  u  ovim okolnostima  nije  bilo  dokazano  postojanje  bilo  kakve  diskriminacije  koja  bi  bila  posledica Zakona od 1881. godine, u dopunjenom obliku.
(b) Procena Suda

(i) Opšta nečela

Sud ponavlja opšta načela navedena u presudama u vezi sa članom 10 (vidi presudu u slučaju Handyside protiv Ujedinjenog Kraljevstva od 7. decembra 1976. godine, Serija A br. 24, Sunday Times protiv  Ujedinjenog  Kraljevstva  od  26.  aprila  1979.  godine,  Serija  A,  br.  30, Lingens protiv Austrije od 8. jula 1986. godine, Serija A, br. 103, Oberschlick protiv Austrije od 23.maja 1991. godine, Serija A, br. 204, i Observer i Guardian protiv Ujedinjenog Kraljevstva od 26. novembra 1991. godine, Serija A, br. 216).
Sloboda izražavanja predstavlja jedan od osnovnih temelja demokratskog društva i jedan od osnovnih uslova njegovog napretka i ispunjenja svakog pojedinca. Uz ograničenja navedena u stavu  2,  odnosi  se  ne  samo  na  „informacije“  ili  „ideje“  koje  su  opšte  prihvaćene  i  smatrane bezopasnim ili beznačajnim, već i na one koje vređaju, šokiraju ili uznemiravaju ljude. Takvi su zahtevi   pluralizma,   tolerancije   i   širokogrudosti   bez   kojih   nema   „demokratskog   društva“. Međutim, kako je  navedeno u članu 10, ova  sloboda  je omeđena izuzecima koji moraju da se tumače usko, a neophodnost svakog izuzetka mora se ustanoviti bezuslovno.

Pridev „neophodan“ u smislu stava  2 člana  10 podrazumeva  postojanje  „hitne  društvene potrebe“.  Zemlje  ugovornice  uživaju  izvesnu  fleksibilnost  u  procenjivanju  da  li  takve  potrebe postoje, ali to se događa uz evropski nadzor, koji obuhvata i pravne propise i odluke kojima se oni primenjuju, čak i one koje donosi nezavisan sud. Sud je, dakle, ovlašćen da donese konačnu odluku o tome da li je „ograničenje“ u skladu sa slobodom izražavanja zaštićenom članom 10.

Zadatak   Suda   prilikom   primene   svoje   nadzorne   nadležnosti   nije   da   zauzme   mesto nadležnog nacionalnog suda već da preispita prema članu 10 odluke koje su donete u primeni svojih ovlašćenja. To ne znači da je nadzor ograničen na procenu da li je tužena država svoja diskreciona prava primenila na razuman način, pažljivo i u dobroj nameri; ono što Sud treba da uradi je da sagleda ometanje koje je predmet žalbe u svetlu celine slučaja i da odredi da li je bilo „srazmerno legitimnom cilju“ i da li su razlozi koji su nacionalne vlasti dale da bi ga opravdale „relevantni i dovoljni“.

Član 10 ne zabranjuje prethodna ograničenja izdavanja kao takva. To je potvrđeno ne samo rečima „uslovi“, „ograničenja“, „sprečavati“ i „sprečavanje“ koje se pojavljuju u toj odredbi, već i presudom suda u gore-pomenutom slučaju Sunday Times od 26. aprila 1979. godine i presudom Markt Intern Verlag GmbH i Klauss Beermann protiv Nemačke od 20. novembra 1989. godine (Serija  A  br.  165).  Na  drugoj  strani,  opasnosti  koje  nose  prethodna  ograničenja  su  takve  da zahtevaju najpodrobnije moguće ispitivanje Suda. To je naročito slučaj u pogledu štampe, jer su vesti kvarljiva roba i čak i kratkorajno zadržavanje njihovog objavljivanja može da ih potpuno liši svake vrednosti. Ovaj rizik odnosi se takođe i na druge publikacije koje nisu listovi a koje se bave aktuelnim pitanjima.

Sud smatra da ova načela važe i za izdavanje knjiga i drugih pisanih tekstova.
(ii) Primena ovih načela na posmatrani slučaj

Član 14 Zakona od 1881. godine, u dopunjenom obliku, formulisan je široko i ministru unutrašnjih poslova daje  široka  ovlašćenja  da  određuje  administrativne  zabrane  rasturanje publikacija koje su inostranog porekla ili pisane na stranom jeziku. Kao što je već rečeno, takva prethodna ograničenja u principu nisu nužno protivna Konvenciji. Pa ipak, neophodan je pravni okvir koji obezbeđuje strogu kontrolu opsega tih zabrana kao i delotvornu sudsku kontrolu da bi se izbegla zloupotreba ovlašćenja.
Vlada je  naglasila  da  su  ovlašćenja  ministra  unutrašnjih  poslova  pod  pažljivim nadzorom administrativnih sudova, koji imaju pravo da zabranu ponište. Pored toga, prema članu 8 Uredbe od 28. novembra 1983. godine, odluke donete po članu 14 Zakona od 1881. godine, u dopunjenom  obliku,  mogu  se  sprovesti  samo  nakon  što  je  licima  na  koje  se  odnose  pružena prilika  da  podnesu  pismene  opaske  kao  i  da  izlože  svoj  slučaj  usmeno  na  poziv organa  vlasti (vidi stav 32, gore).
Što se tiče dometa pravila koja se odnose na strane publikacije, Sud primećuje da je članom 14 Zakona od 1881. godine, u dopunjenom obliku, ustanovljen izuzetak od opšteg prava time što su ministru unutrašnjih poslova data ovlašćenja da određuje opšte i apsolutne zabrane u celoj Francuskoj rasturanja,  raspodele  ili  prodaje  svakog  dokumenta  na  stranom  jeziku  ili dokumenta za koji se smatra da je stranog porekla, čak i ako je na francuskom. Sud primećuje da ta odredba ne određuje okolnosti u kojima se to ovlašćenje sme primenjivati. Naročito upadljivo je  da  nema  definicije  pojma  „stranog  porekla“  ili  bilo  kakve  naznake  osnova  po  kojima publikacija  koja  se  smatra  stranom  sme  da  se  zabrani.  Ove  praznine  su  se  doduše  postepeno popunjavale praksom administrativnih sudova. Pa ipak, kako je naglasilo udruženje – predlagač, primena  tih  pravila  je  u  nekim  slučajevima  proizvela  ishode  koji  su  u  najboljem  slučaju iznenađujući, a u nekim slučajevima čak i skoro samovoljni, u zavisnosti od jezika ili mesta na kom je publikacija izdata.
Što se tiče oblika i dometa sudske revizije administrativnih zabrana, Sud primećuje da se revizija odvija ex post facto. Pored toga, sudska revizija nije automatska jer se obavlja samo po zahtevu izdavača. Što se pak tiče dometa i delotvornosti sudske revizije, Sud primećuje da su sve do presude koju je Državni savet doneo u posmatranom slučaju administrativni sudovi vršili ograničeno ispitivanje odluka  donetih  po  članu  14  Zakona  od  1881.  godine,  u  dopunjenom obliku. Državni savet nije svoja reviziona ovlašćenja proširio do stepena potpune revizije sve do njegove presude od 9. jula 1997. godine u slučaju Ekin. I pored toga je udruženje – podnosilac predstavke moralo da čeka više od devet godina na pravosnažnu sudsku odluku. Jasno je da je dužina postupka znatno umanjila delotvornost sudske revizije, a slučaj je trebalo obraditi mnogo brže upravo zbog njegovog sadržaja. Otežavajuća okolnost čije postojanje Vlada nije osporila, je i da su prema propisu koji se primenjuje na slučaj koji je pred ovim Sudom odlaganja izvršenja određivana samo ako je podnosilac molbe bio u stanju da dokaže da bi zabrana mogla da izazove štetu  koju  bi  bilo  teško  nadoknaditi.  Takav  uslov  je,  blago  rečeno,  teško  ispuniti.  Konačno, članom 8 Uredbe od 28. novembra 1983. godine propisano je da ako vlasti proglase da je zabrana hitno potrebna izdavaču nije ostavljena mogućnost da podnese usmene i pismene primedbe pre nego  što  se  izvrši  nalog  za  zabranu,  što  se  upravo  i  dogodilo  u  posmatranom  slučaju.  Sud zaključuje da postojeći postupci sudske revizije slučajeva u vezi sa administrativnim zabranama publikacija ne nude dovoljne garancije da će sprečiti zloupotrebe.
Izgleda da  su  ti  propisi  suprotni  formulaciji  stava  1  člana  10  Konvencije,  kojim  je određeno da se prava navedena u tom članu obezbeđuju „bez obzira na granice“. Vlada je tvrdila da je postojanje propisa koji se odnose na publikacije stranog porekla opravdano između ostalog i  činjenicom  da  je  nemoguće  sprovesti  postupak  protiv  pisaca  ili  izdavača  odgovornih  za zabranjene postupke koji deluju iz inostranstva. Sud ovo ne smatra prihvatljivim argumentom. Mada su izuzetne okolnosti 1939. godine, neposredno pre izbijanja Drugog svetskog rata, možda mogle  da  opravdaju  uvođenje  stroge  kontrole  nad  stranim  publikacijama,  argument  da  sistem koji  je  vršio  diskriminaciju  nad  publikacijama  ove  vrste  treba  da  ostane  na  snazi  se  ne  čini odbranjivim.  Sud  takođe  primećuje  da  je  sedište  udruženja  –  podnosioca  predstavke  koje  je izdalo zabranjenu knjigu u Francuskoj.
U predmetu  koji  razmatra,  Sud,  kao  i  Državni  savet,  smatra  da  sadržina  knjige  nije opravdavala,  posebno  u  pogledu  problema  javne  bezbednosti  i  javnog  reda,  toliko  ozbiljno ometanje  slobode  izražavanja  udruženja  –  podnosioca  kao  što  je  bila  zabrana  koju  je  odredio ministar unutrašnjih poslova. Sud, dakle, smatra da zabrana nije ispunila hitnu društvenu potrebu i da nije bila srazmerna legitimnom cilju vlasti.
U svetlu  ovih  činilaca  i  analize  osporenih  pravnih  propisa,  Sud  zaključuje  da  se ometanje  koje  predstavlja  član  14  Zakona  od  1881.  godine,  u  dopunjenom  obliku,  ne  može smatrati „neophodnim u demokratskom društvu“. Sledi da je došlo do povrede člana 10.
Imajući u  vidu  ovaj  zaključak,  Sud  smatra  da  nije  potrebno  da  razmatra  i  žalbu  o navodnoj povredi člana 10 u vezi sa članom 14 Konvencije.
III. NAVODNA POVREDA STAVA 1 ČLANA 6 KONVENCIJE

Udruženje –  podnosilac  predstavke  se  žalilo  na  dužinu  postupka,  i  tvrdilo  da  je postojala povreda stava 1 člana 6 Konvencije, kojim je određeno:   
1. Svako, tokom odlučivanja o njegovim građanskim pravima i obavezama ili o krivičnoj optužbi protiv njega, ima pravo na pravičnu i javnu raspravu u razumnom roku pred nezavisnim i nepristrasnim sudom...

Vlada je  23.  februara  2001.  godine  napomenula  da  se  posmatrani  slučaj  ne  može smatrati sporom oko građanskih prava i obaveza u smislu stava 1 člana 6. Međutim, Sud ne vidi razloga da odstupi od stava koji je zauzeo u odluci o prihvatljivosti predstavke od 18. januara 2000.godine. Sledi da Sud ne može da prihvati primedbu Vlade.
Period koji se posmatra počinje 1. juna 1988. godine, kada je udruženje – podnosilac predstavke podnelo administrativnu  žalbu  protiv  zabrane  koju  je  ministar  unutrašnjih  poslova izdao 29. aprila 1988. godine, a završava se presudom Državnog saveta od 9. jula 1997. godine, pa je dakle trajao devet godina, jedan mesec i osam dana.
Da bi se odredilo da li je prekoračen „razuman rok“, postupak se mora ispitati u svetlu posebnih okolnosti slučaja i kriterijuma uspostavljenih praksom Suda, posebno komplikovanosti slučaja, postupaka udruženja  –  podnosioca  i  vlasti  i  značaja  onoga  što  je  udruženje  imalo  da izgubi (vidi presudu u slučaju Silva Pontes protiv Portugalije od 23. marta 1994. godine, Serija A br. 286-A, str. 15, stav 39).
Udruženje –  podnosilac  predstavke  je  naglasilo  da  je  postupak trajao  devet  godina  i mesec dana, i to pet godina pred Administrativnim sudom u Pau i četiri pred Državnim savetom po žalbi. Udruženje – predlagač ni na koji nečin nije bilo odgovorno za dužinu trajanja postupka budući da je uvek delovalo bez ikakvog odlaganja. Prema udruženju, isto se ne bi moglo reći za administrativne sudove.
Vlada je tvrdila da je slučaj bio komplikovan zbog pravnih i činjeničnih pitanja zakona i činjenica koja  su  bila  pokrenuta.  Značaj  slučaja  je  potvrđen  presudom  koja  je  doneta  i činjenicom  da  je  Državni  savet  doneo  odluku  u  punom  sastavu.  Pored  toga,  presuda  je  bila doneta samo godinu dana pošto je ministar unutrašnjih poslova izneo stavove odbrane.
Sud primećuje da je postupak trajao više od devet godina u dva stepena, kao i da je administrativnom sudu trebalo više od dve godine da odredi koji sud je nadležan. Oko dve i po godine prošlo je od 9. januara 1991. godine, kada je predsednik Pravosudnog odeljenja Državnog saveta odlučio da slučaj prosledi Administrativnom sudu u Pau, i 1. juna 1993. godine, kada je taj sud doneo presudu. Sud takođe primećuje da je postupak pred Državnim savetom trajao skoro četiri godine. Nema dokaza da je predlagač na bilo koji način odugovlačio postupak. Tačno je, kako je navela  Vlada,  da  je  slučaj  bio  unekoliko  složen.  Međutim,  sporost  postupka  bila  je uglavnom posledica postupanja sudova pred kojim se odvijao.
Sud ponavlja  da  je  stvar  država  ugovornica  da  same  organizuju  svoje  pravosudne sisteme  na  takav  način  da  sudovi  mogu  svima  da  garantuju  pravo  na  pravosnažnu  odluku  o njihovim građanskim pravima i obavezama u razumnom roku. Sud, dakle, smatra da se ukupno trajanje postupka – preko devet godina – ne može smatrati „razumnim“, kada je ono o čemu je suđeno bilo od posebnog značaja.
Sledi da je postojala povreda stava 1 člana 6 Konvencije. 
IV. NAVODNA POVREDA ČLANA 13 KONVENCIJE

Udruženje –  podnosilac  predstavke  se  žalilo  da  nije  imalo  pristup  hitnom  postupku pred administrativnim sudom kojim bi sud preispitao zabranu knjige i, ako je potrebno, odmah je i ukinuo. Udruženje je tvrdilo da žalba ikakvog dejstva ne bi mogla da zadovolji zahteve koje postavlja član 13 Konvencije.
Imajući u  vidu  zaključak  stava  73  gore  i  procene  date  u  stavovima  60  do  62,  Sud smatra da nije potrebno da se ova žalba razmatra odvojeno.
V. PRIMENA ČLANA 41 KONVENCIJE

Član 41 Konvencije određuje:
Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice  u  pitanju  omogućava  samo  delimičnu  odštetu,  Sud  će,  ako  je  to  potrebno,  pružiti pravično zadovoljenje oštećenoj stranci.

A. Materijalna šteta 

Udruženje – podnosilac predstavke je smatralo da bi mu trebalo nadoknaditi celokupan iznos materijalne štete koja je nastala potpunom zabranom prodaje knjige na teritoriji Francuske. Nema sumnje da   je   devet   godina   nakon  zabrane   knjiga   izgubila   od  svoje   aktuelnosti   i privlačnosti  za  čitaoce.  Prema  udruženju,  potencijalno  bi  se  mogle  prodati  sledeće  količine knjige  u  Francuskoj:  4.000  primeraka  na  francuskom  jeziku,  1.000  na  baskijskom,  250  na španskom i 100 na engleskom. Knjiga se podavala za 90 francuskih franaka (FRF) po primerku, tako da bi ukupan prihod od prodaje izneo FRF 481.500.
Vlada je tvrdila da se materijalna šteta mogla da proceni jedino u svetlu činjenice da je udruženje – podnosilac predstavke moglo da nadoknadu dobije putem sudova u Francuskoj. U svakom slučaju, iznos mora da se smanji.
Sud ne  može  da  nagađa  o  mogućoj  prodaju  knige  udruženja  –  podnosioca,  ali  ipak smatra da je zbog prirode ograničenja i nerazumno dugog trajanja postupka udruženje moralo da pretrpi   izvesnu   materijalnu   štetu   koja   se,   međutim,   ne   može   tačno   proceniti. U   takvim okolnostima  Sud dodeljuje  udruženju, na  pravičnoj osnovi, iznos od  FRF 250.000 za  naknadu materijalne štete. 
B. Nematerijalna šteta

Udruženje –  podnosilac  predstavke  predstavke  je  tvrdilo  da  je  pretrpelo  znatnu nematerijalnu štetu jer su ga tokom devet godina francuske vlasti smatrale i predstavljale javnosti kao  zagovornika  terorizma.  Štetu  je  procenilo  na  FRF  100.000.  U  pogledu  štete  koja  je  bila posledica  nerazumno  dugog  trajanja  postupka,  udruženje  ju  je  procenilo  na  FRF  100.000. Konačno, činjenica da je bilo žrtva diskriminacije po nacionalnom i jezičkom osnovu bila je još jedna pritužba koja je izazvala nematerijalnu štetu u iznosu od FRF 100.000.
Udruženje –  podnosilac  predstavke  je,  dakle,  tražilo  nadoknadu  u  iznosu  od  FRF 300.000 za nematerijalnu štetu.
Vlada je smatrala da je taj iznos očigledno preteran.
Sud smatra  da  je  udruženje  bez  sumnje  pretrpelo  nematerijalnu  štetu  zbog  prirode ograničenja  i  nerazumno  dugog  trajanja  sudskog  postupka.  Uzimajući  u  obzir  svoju  praksu  u ovoj oblasti i odlučujući na pravičnoj osnovi, kako zahteva član 41, Sud odlučuje da dodeli iznos od FRF 50.000 u ovoj stavci.
C. Sudski troškovi

Udruženje – podnosilac predstavke je troškove koje je imalo u postupku pred domaćim sudovima procenilo kako sledi:
– FRF 5.058 za troškove postupka pred Administrativnim sudom u Pau,

– FRF 14.292 za troškove postupka pred Državnim savetom,

što  ukupno  iznosi   FRF  23.500,  uključujući  troškove  telefonskih  poziva,  telefaksa  i fotokopija za advokate.

Ovome  su  dodati  poštanski  troškovi  i  troškovi  putovanja  u  Bajon,  Pau  i  Pariz  za učestvovanje u postupku pred domaćim sudovima i prevoz i skladištenje neprodatih primeraka knjige, što je iznosilo ukupno FRF 12.000.

Udruženje – podnosilac predstavke je takođe navelo da je pretrpelo troškove od FRF 51.000 u postupku pred ovim Sudom.
Vlada je  iznose  navedene  u  ovoj  stavci  smatrala  preteranim,  posebno  one  koji  se odnose na troškove postupka pred ovim Sudom.
Sud smatra  da  se  troškovi  postupka  pred  domaćim  sudovima  moraju  da  nadoknade, budući  da  su  bili  posledica  napora  da  se  ispravi  povreda  koju  je  ustanovio  ovaj  Sud.  Po  ovoj stavci dodeljuje udruženju iznos od FRF 23.500 za pokrivanje troškova sudskih postupaka pred Administrativnim sudom i Državnim savetom, kao i telefonskih poziva, telefaksa i fotokopija za svoje  advokate.  Što  se  tiče  troškova  postupka  pred  ovim  Sudom,  udruženju  se  na  pravičnoj osnovi  dodeljuje  iznos  od  FRF  35.000,  što  ukupno  iznosi  FRF  58.500  za  troškove  sudskih postupaka.
Udruženje –  podnosilac  predstavke  je  takođe  tvrdilo  da  se  svi  iznosi  traženi  za nadoknadu  šteta  i  troškova  postupaka  pred  domaćim  sudovima  moraju  uvećati  za  5%  zbog inflacije  od  trenutka  kada  je  zahtev  za  nadoknadu  podnesen  ministru  unutrašnih  poslova  2. decembra 1997. godine.
Sud odbacuje ovaj zahtev. 
D. Kamata za neizvršenje

Prema podacima dostupnim Sudu, zakonska kamatna stopa primenljiva u Francuskoj na dan ove presude iznosi 4,26% godišnje.
 

IZ OVIH RAZLOGA, SUD JEDNOGLASNO

Odbacuje zahtev Vlade da Sud preispita svoju odluku u vezi sa prethodnom prigovorom da udruženje – podnosilac predstavke više nije žrtva;

Smatra da je postojala povreda člana 10 Konvencije;

Smatra da ne postoji odvojeno pitanje koje se pojavljuje povodom člana 10 u vezi sa članom 14 Konvencije;

Odbacuje zahtev Vlade da Sud presipita svoju odluku u vezi sa prethodnim prigovorom da stav 1 člana 6 nije primenljiv na osporeni postupak;

Smatra da je postojala povreda stava 1 člana 6 Konvencije;

Smatra da nije potrebno da razmatra žalbu po članu 13 Konvencije;

Smatra
(a)  da  u  roku  od  tri  meseca  od  dana  pravosnažnosti  presude  prema  stavu  2  člana 44 Konvencije  tužena  država  ima  isplatiti  udruženju  –  predlagaču  iznos  od  FRF  250.000  za naknadu  materijalne  štete,  FRF  50.000  za  nadoknadu  nematerijalne  štete,  i  FRF  58.500  za troškove sudskog postupka, plus pripadajuće poreze;

(b)  da  će  se  po  isteku  roka  od  tri  meseca  pomenutog  u  gornjem  tekstu  pa  do  isplate naplaćivati prosta kamata po stopi od 4,26% na godišnjem nivou;

Odbija ostatak zahteva predlagača za pravično zadovoljenje. (...)                                                                                                     
           S.Dollé                                                Willi Fuhrmann

           Sekretar                                               Predsednik

 