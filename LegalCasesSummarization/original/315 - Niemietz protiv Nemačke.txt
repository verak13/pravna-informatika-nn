EVROPSKI SUD ZA LJUDSKA PRAVA

VEĆE

PREDMET NIEMIETZ  protiv  NJEMAČKE

(Predstavka broj 13710/88)

PRESUDA

STRAZBUR

 16. decembar 1992. godine

 

NEZVANIČNI SAŽETAK I HISTORIJAT PREDMETA

A. Osnovne činjenice

Dana 9.  decembra  1985.  godine,  pismo  u  vezi  sa  krivičnim  postupkom  koji  se vodio pred Okružnim sudom u Freisingu je poslano telefaksom iz pošte u Freiburgu sucu tog suda. Pismo je nosilo potpis "Klaus Wegner" – moguće izmišljena osoba - iza kojeg slijede  riječi  "u  ime  antireligijske  radne  grupe  Freiburg  Bunte  Liste  ".  Podnosilac predstavke je neko vrijeme bio predsjedavajući Bunte Liste, lokalne političke partije, a kolega sa kojim je dijelio svoj ured također je bio aktivan u tom smislu.
S obzirom  na  sadržaj  ovog  pisma,  pokrenut  je,  nakon  toga,  krivični  postupak protiv Klaus Wegnera za uvredljivo ponašanje. U toku istrage, Okružni sud u Minhenu je dana  8.  augusta  1986.  godine  izdao  nalog  za  pretres,  inter  alia,  ureda  podnosioca predstavke  i  nalog  za  zapljenu  bilo  kojih  dokumenata  koji  otkrivaju  identitet  Klaus Wegnera; razlog dat u nalogu je što se pošta za Bunte Liste slala u poštanski pretinac čiji sadržaj  je,  do  1985.  godine,  bio  prosljeđivan  uredu  podnosioca  predstavke.  Pretres  je izvršen  dana  13.  novembra  1986.  godine;  četiri  ormarića  sa  podacima  klijenata  i  šest pojedinačnih dosjea su pretraženi, ali nisu pronađeni relevantni dokumenti.
Dana 27.  marta  1987.  godine  Regionalni  sud  Minhen  I  proglasio  je  žalbu podnosioca predstavke protiv naloga za pretres neprihvatljivom, na osnovu toga što je isti već  izvršen.  Sud  je  smatrao  da  nema  pravnog  interesa  proglasiti  nalog  nezakonitim  i primijetio je, između ostalog, da se nije moglo pretpostaviti da je pošta za Bunte Liste bila u okviru odnosa pravnik-klijent. Dana 18. avgusta 1987. godine Savezni ustavni sud je odbio da raspravlja o ustavnoj žalbi podnosioca predstavke protiv naloga za pretres i odluke  Regionalnog  suda,  na  osnovu  toga  što  žalba  nije  ponudila  dovoljno  izgleda  za uspjeh.
B. Postupak pred Komisijom za ljudska prava

Predstavka, koja je podnesena Komisiji dana 15. februara 1988. godine, proglašena je djelimično prihvatljivom 5. aprila 1990. godine.

U  svom  izvještaju  od  29.  maja  1991.  godine  Komisija  je  utvrdila  činjenice  i iznijela  jednoglasno  mišljenje  da  je  postojala  povreda  člana  8.  Konvencije  i  da  se  ne postavlja odvojeno pitanje u okviru člana 1. Protokola br. 1.

Komisija je uputila predmet Sudu dana 12. jula 1991. godine.

 

IZVOD IZ PRESUDE

PRAVO

I. NAVODNA POVREDA ČLANA 8. KONVENCIJE

Gospodin Niemietz je naveo da pretres njegovog advokatskog ureda predstavlja kršenje člana 8. Konvencije, koji glasi:
"1. Svako ima pravo na poštivanje svog privatnog i porodičnog života, doma i prepiske.

2. Javna vlast  se ne miješa u vršenja ovog prava, osim ako je takvo miješanje predviđeno zakonom i ako je to neophodna mjera u demokratskom društvu u interesu nacionalne bezbjednosti, javne sigurnosti, ekonomske dobrobiti zemlje, sprječavanju nereda ili sprječavanju zločina, zaštite zdravlja i morala ili zaštite prava i sloboda drugih.”

Komisija je prihvatila ovu predstavku na osnovu toga što pretres predstavlja neopravdano miješanje u privatni život i dom podnosioca predstavke.

A. Da li je postojalo "miješanje"?

U osporavanju zaključaka Komisije, Vlada je iznijela da član 8. ne pruža zaštitu od pretresa  advokatskog ureda.  Po  njihovom  mišljenju,  Konvencija  pravi  jasnu  razliku između privatnog života i doma, na jednoj strani, i profesionalnog i poslovnog života i prostorija, na drugoj strani.
Pri zaključivanju   da   je   postojalo   miješanje   u   "privatni   život"   i   "dom"   g. Niemietza, Komisija je pridala poseban značaj odnosima povjerenja koji postoje između pravnika  i  klijenta.  Sud,  kao  i  Vlada,  dijeli  sumnje  da  li  ovaj  faktor  može  služiti  kao upotrebljiv  kriterij  kod  određivanja  granica  djelokruga  zaštite  obezbijeđene  članom  8. Praktično sve profesionalne i poslovne aktivnosti mogu uključiti, u većoj ili manjoj mjeri, stvari  koje  su  povjerljive,  sa  rezultatom  da  će,  ako  se  taj  kriterij  usvoji,  sporovi  često nastati oko toga gdje treba povući granicu.
Sud ne   smatra   mogućim   niti   nužnim   da   pokuša   iscrpno   definisati   pojam "privatnog  života".  Međutim,  bilo  bi  previše  restriktivno  ograničiti  ovaj  pojam  na "unutrašnji  krug"  u  kojem  pojedinac  može  živjeti  svoj  vlastiti  lični  život  kako  to  on izabere i isključiti iz toga čitav vanjski svijet koji nije obuhvaćen tim krugom. Poštovanje privatnog života mora također obuhvaćati u određenom stepenu i pravo na uspostavljanje i razvijanje odnosa sa drugim ljudskim bićima. Nadalje,  proizlazi  da  ne  postoji  principijelni  razlog  zašto  bi  se  ovo  shvatanje pojma  "privatnog  života"  trebalo  uzeti  tako  da  isključenje  aktivnosti  profesionalne  ili poslovne prirode pošto, uostalom, većina ljudi kroz profesionalni život ima značajnu, ako ne   i   najveću   mogućnost   razvoja   odnosa   sa   vanjskim   svijetom.   Ovo   mišljenje   je potkrijepljeno  činjenicom,  kako  je  Komisija  pravilno  istaknula,  da  nije  uvijek  moguće jasno razlikovati koja od aktivnosti pojedinca predstavlja dio njegovog profesionalnog ili poslovnog života, a koja ne. Tako, naročito u ličnom vršenju slobodne profesije, njegov rad  u  tom  kontekstu  može  činiti  dio  njegovog  života  do  takvog  nivoa  da  postaje nemogućim znati u kojem svojstvu on djeluje u datom trenutku. Nijekati zaštitu člana 8. na osnovu toga da se mjera na koju je uložena predstavka odnosi samo na profesionalne aktivnosti - kako bi inače po prijedlogu Vlade trebalo biti urađeno u ovom predmetu - moglo bi, štaviše, voditi jednom neravnopravnom tretmanu, time što bi takva zaštita ostala dostupna osobama čije su profesionalne i neprofesionalne aktivnosti toliko pomiješane da ne postoji način razlikovanja među njima. U stvari, Sud nije do sada napravio takvu razliku: on je zaključio da je postojalo miješanje u privatni život čak i ondje gdje je telefonsko prisluškivanje pokrivalo i poslovne i privatne pozive (v. presudu od 24. aprila 1990. god. u predmetu Huvig protiv Francuske, serija A br. 176- B, str. 41, stav 8. i str. 52. stav 25) i gdje je pretres bio usmjeren samo na prostorije u kojima se odvijaju poslovne aktivnosti, Sud se ne oslanja na tu činjenicu kao osnov za isključenje primjenjivosti člana 8. u dijelu pod naslovom "privatni život" (v. presudu od 30. marta 1989. god. u predmetu Chappell protiv Ujedinjenog Kraljevstva, Serija A br. 152-A, str. 12-13, stav 26, i str 21-22, stav 51).
U pogledu  riječi  "dom",  koja  se  pojavljuje  u  engleskom  tekstu  člana  8,  Sud primjećuje da je u određenim državama ugovornicama, naročito Njemačkoj (v. stav 18. gore),  prihvaćeno  da  se  taj  izraz proteže  i  na  poslovne  prostorije. Takvo je  tumačenje, štaviše,  u  potpunoj  saglasnosti  sa  francuskim  tekstom,  jer  riječ  "domicile"  ima  širu konotaciju nego riječ "dom" i može se proširiti, na primjer, na nečiji poslovni ured. Ni u ovom kontekstu nije uvijek moguće napraviti jasnu razliku, jer se aktivnosti koje  se  odnose  na  profesiju  ili  posao  mogu  isto  tako  dobro  vršiti  i  iz nečijih privatnih prostorija,  a  aktivnosti  koje  se  ne  odnose  na  to  mogu  se  sasvim  dobro  obavljati  iz službenih ili poslovnih prostorija. Usko tumačenje riječi "dom" i "domicile" bi tako dali razloga   za   isti   rizik   neravnopravnog  tretmana   u   pogledu   uskog  tumačenja   pojma "privatnog života" (v. stav 29. gore).
Općenitije, tumačiti  riječi  "privatni  život"  i  "dom"  tako  da  uključuju  određene profesionalne ili poslovne aktivnosti ili prostorije, bilo bi u skladu sa osnovnim ciljem i svrhom člana 8, to jest da zaštiti pojedinca od prizvoljnog miješanja javnih vlasti (v., na primjer, presudu od 13. juna 1979. god. u predmetu Marckx protiv Belgije, serija A br. 31,   str.   15,   stav   31).   Takvo   tumačenje   ne   bi   neopravdano   smetalo   državama ugovornicima,  zato  što  bi  one  zadržale  svoje  ovlaštenje  da  se  "miješaju"  do  granice dozvoljene stavom 2. člana 8; to ovlaštenje može isto tako biti šire kada su profesionalne ili poslovne aktivnosti ili prostorije uključene, nego što bi inače bio slučaj.
Gore pomenutim  općim  razmatranjima, koja govore protiv stava da član 8. nije primjenjiv, mora se dodati daljnji faktor koji ulazi u pojedine okolnosti slučaja. Nalogom koji je izdao minhenski Okružni sud naređuje se pretres i oduzimanje "dokumenata" - bez kvalifikacija ili ograničenja - koji otkrivaju identitet Klausa Wegnera (v. stav 10. gore). Nadalje,  oni  koji  su  vršili  pretres  pretražili  su četiri  ormarića  sa  podacima  koji  se  tiču klijenata,  kao  i  šest  pojedinačnih  dosjea  (v.  stav  11  gore);  njihove  operacije  su  nužno morale pokriti "korespondenciju" i materijale koji se pravilno mogu smatrati takvim za potrebu člana 8. S tim u vezi, dovoljno je primijetiti da je ta odredba neupotrebljiva, kao što to radi sa riječju "život", bilo kakav atribut uz riječ "korespondencija". I zaista, Sud je već  odlučio  da  se,  u  kontekstu  korespondencije  u  formi  telefonskog  razgovora,  takva kvalifikacija ne pravi (v. gore pomenutu presudu u predmetu Huvig, serija A br. 176-B, str.  41,  stav  8,  i  str.  52,  stav  25).  U  brojnim  predmetima  koji  su  se  odnosili  na korespondenciju sa advokatom (v. na primjer, presudu od 20. juna 1988. god. u predmetu Schönenberger i Durmaz protiv Švicarske, serija A br. 137, i presudu od 25. marta 1992. god. u predmetu Campbell protiv Ujedinjenog Kraljevstva, serija A br. 233), Sud nije čak ni  razmotrio  mogućnost  da  član  8.  može  biti  neprimjenjiv  na  temelju  toga  što  je korespondencija bila profesionalne prirode.
Uzeti zajedno,  prethodni  razlozi  su  doveli  Sud  do  mišljenja  da  je  pretraživanje ureda podnosioca predstavke predstavljalo miješanje u njegova prava iz člana 8.
B. Da li je miješanje bilo "u skladu sa zakonom"?  

Podnosilac predstavke  je  iznio  da  predmetno  miješanje  nije  bilo  "u  skladu  sa zakonom",  jer  je  zasnovano  više  na  sumnji  nego  na  činjenicama  i  tako  nije  ispunilo uslove iznesene u članu 103. Zakona o krivičnom postupku (v. stav 19. gore) i jer je bilo usmjereno na to da zaobiđe zakonske odredbe koje štite profesionalnu tajnu.
Sud se  slaže  sa  Komisijom  i  Vladom  da  se  ta  predstavka  mora  odbaciti.  Sud primjećuje da su kako minhenski Regionalni sud I tako i Savezni ustavni sud smatrali da je pretres bio zakonit u smislu člana 103. gore pomenutog Zakona (v. stavove 15-16. i 19. gore) i on ne vidi razloga za drugačije mišljenje od onog koje su ovi sudovi izrazili.
C. Da li je miješanje imalo legitiman cilj ili ciljeve?

Kao i  Komisija,  Sud  nalazi  da  je  miješanje,  što  podnosilac  predstavke  nije  ni osporavao,  slijedilo  ciljeve  koji  su  bili  legitimni  u  okviru  stava  2.  člana  8,  drugim riječima sprječavanje kriminala i zaštitu prava drugih, to jeste časti suca Miosga.
D. Da li je miješanje bilo "neophodno u demokratkom društvu"? 

U pogledu toga da li je miješanje bilo "neophodno u demokratskom društvu", Sud je sklon mišljenju da se razlozi koje je u tom smislu dao Okružni sud u Minhenu (v. stav 10. gore) mogu  smatrati  relevantnim  u  odnosu  na  legitimne  ciljeve.  Sud,  međutim,  ne smatra toliko važnim da razrađuje ovu tačku jer je formirao mišljenje, kako je izneseno od strane podnosioca predstavke i ustanovljeno od strane Komisije, da predmetne mjere nisu bile proporcionalne tim ciljevima.  Istina je da djelo u vezi sa kojim je pretres izvršen, uključujući i ne samo uvredu nego  također  i  pokušaj  pritiska  na  suca,  ne  može  biti  okarakterisano  više  nego  kao minorno.  Sa  druge  strane,  nalog  je  napisan  u  širokom  značenju,  tako  što  je  naredio pretres i oduzimanje "dokumenata", bez bilo kakvog ograničenja, koji otkrivaju identitet autora  uvredljivog  pisma;  ovo  je  od  naročitog  značenja  tamo  gdje,  kao  u  Njemačkoj, pretres   advokatovog   ureda   nije   podvrgnut   bilo   kakvim   specijalnim   proceduralnim zaštitama,  kao  što  je  prisustvo  nezavisnog  posmatrača.  Još  važnije,  imajući  u  vidu materijale koji su zapravo ispitani, pretres je narušio tajnost profesije u mjeri koja izgleda neproporcionalna u datim okolnostima; s tim u vezi, mora se podsjetiti na to da, kada je advokat umiješan, povreda profesionalne tajne se može odraziti na pravilno provođenje pravde,  i  time  na  prava  garantovana  članom  6.  Konvencije.  Pored  toga,  popratni publicitet mora da je imao negativne posljedice po profesionalnu reputaciju podnosioca predstavke, kako u očima postojećih klijenata tako i šire javnosti.
 E. Zaključak

Sud, prema tome, zaključuje da je prekršen član 8.
II. NAVODNA POVREDA ČLANA 1. PROTOKOLA BR. I KONVENCIJE

Gospodin Niemietz  je  također  tvrdio  da,  škodeći  njegovoj  reputaciji  advokata, pretres predstavlja povredu člana 1. Protokola br. I, koji glasi:
"Svako  pravno  i  fizičko  lice  ima  pravo  na  neometano  uživanje  svoje  imovine. Niko  ne  može  biti  lišen  svoje  imovine,  osim  u  javnom  interesu  i  pod  uvjetima predviđenim zakonom i općim načelima međunarodnog prava.

Prethodne  odredbe,  međutim,  ni  na  koji  način  ne  narušavaju  pravo  države  da primijeni takve zakone koje smatra potrebnim u svrhu kontrole nad korištenjem imovine  u  skladu  sa  općim  interesima,  ili  da  bi  osigurala  plaćanje  poreza  ili drugih doprinosa ili kazni."

Uzimajući već  u  obzir,  u  kontekstu  člana  8,  potencijalno  dejstvo  istrage  na profesionalnu  reputaciju  podnosioca  predstavke  (v.  stav 37. gore),  Sud  se  slaže  sa Komisijom da se nikakvo posebno pitanje ne postavlja u okviru člana 1. Protokola br. I.
III.     PRIMJENA  ČLANA 50. KONVENCIJE

Član 50. Konvencije glasi:
“Ako  Sud  utvrdi  da  je  odluka  ili  mjera  sudskog  organa  ili  bilo  kojeg drugog  organa   visoke   strane   ugovornice,  u  cjelini  ili  djelomično,  u suprotnosti   sa   obavezama   koje   proističu   iz   ...   Konvencije,   i   kada unutrašnje    pravo    navedene    članice    omogućava    samo    djelomično obeštećenje za posljedice takve odluke ili mjere, Sud će svojom odlukom pružiti oštećenoj strani pravično zadovoljenje, ukoliko je to potrebno.”

U pismu   podnesenom   dana   16.   decembra   1991.   godine   (v.   stav  4.  gore), podnosilac  predstavke  je  zahtijevao  od  Suda,  uzimajući  u  obzir  posebno  štetu  koja  je nanesena ugledu njegove prakse, da mu dodijeli kompenzaciju prema članu 50, čiju vrstu i iznos će odrediti Sud po svojoj diskreciji.
Sud se ne može složiti sa ovom zahtjevom. Na prvom mjestu, podnosilac predstavke nije dokazao da mu je kršenje člana 8. nanijelo  materijalnu  štetu.  Ako  i  ukoliko  se  mogla  pojaviti  nematerijalna  šteta,  Sud smatra,  kao  i  Delegat  Komisije,  da  samo  nalaženje  povrede  samo  po  sebi  predstavlja dovoljnu pravičnu satisfakciju. Konačno, iako je g. Niemietz izjavio na raspravi da svoj zahtjev proširuje i na svoje troškove i izdatke iz postupaka u Njemačkoj i u Strasbourgu, on nije dostavio pojedinosti s tim u vezi.
 

IZ OVIH RAZLOGA, SUD JEDNOGLASNO

Odlučuje da je povrijeđen član 8. Konvencije;
Odlučuje da se ne postavlja posebno pitanje u okviru člana 1 Protokola br. 1;
Odbacuje zahtjev podnosioca predstavke za pravičnu naknadu.
Sačinjeno na engleskom i francuskom jeziku na javnoj raspravi u Zgradi ljudskih prava, u Strasbourgu, dana 16. decembra 1992. godine.

Rolv RYSSDAL Predsjednik

Marc-André EISSEN Registrar 