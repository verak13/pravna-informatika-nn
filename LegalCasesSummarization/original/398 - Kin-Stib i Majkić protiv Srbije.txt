Presuda Evropskog suda za ljudska prava

Presuda je objavljena u "Službenom glasniku RS", br. 33/2010 od 18.5.2010. godine.

EVROPSKI SUD ZA LjUDSKA PRAVA

DRUGO ODELjENjE
PREDMET PREDUZEĆE KIN-STIB I MAJKIĆ protiv SRBIJE
(Predstavka broj 12312/05)

PRESUDA

STRAZBUR
20. april 2010. godine

Ova presuda će postati pravosnažna u okolnostima predviđenim članom 44, stav 2 Konvencije. Moguće su redaktorske promene.

 

U predmetu preduzeće Kin-Stib i Majkić protiv Srbije, Evropski sud za ljudska prava (Drugo odeljenje) zasedajući u veću u čijem su sastavu bili:

Françoise Tulkens, predsednik,

Ireneu Cabral Barreto,

Vladimiro Zagrebelsky,

Danutė Jočienė,

Dragoljub Popović,

András Sajó,

Nona Tsotsoria, sudije,

i Sally Dollé, sekretar Odeljenja,

posle većanja na zatvorenoj sednici održanoj 30. marta 2010. godine, izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (broj 12312/05) protiv državne zajednice Srbija i Crna Gora, koju je Sudu prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija"), podnelo preduzeće sa ograničenom odgovornošću, Kin-Stib, iz Demokratske Republike Kongo (u daljem tekstu: "prvi podnosilac predstavke") i, u to vreme, državljanin državne zajednice Srbija i Crna Gora, g. Milorad Majkić (u daljem tekstu: "drugi podnosilac predstavke"), dana 6. aprila 2005. godine.

2. Oba podnosioca predstavke zastupao je g. C. Leon, advokat iz Beča, Austrija. Vladu državne zajednice Srbija i Crna Gora (u daljem tekstu: "Vlada"), a potom Vladu Republike Srbije ("Vlada") zastupao je njen zastupnik, g. S. Carić.

3. Podnosioci predstavke su tvrdili da su pretrpeli povrede člana 6. stav 1. i člana 13. Konvencije, kao i povredu člana 1. Protokola broj 1, zbog delimičnog neizvršenja arbitražne odluke donete u njihovu korist.

4. Sud je 4. maja 2006. godine odlučio da Vladu obavesti o predstavci. Primenjujući član 29. stav 3. Konvencije, odlučio je da odluku o dopuštenosti i osnovanosti predstavke donese istovremeno.

5. Počev od 3. juna 2006. godine, posle deklaracije Crne Gore o nezavisnosti, Srbija je isključiva stranka u postupcima pred Sudom.

ČINjENICE

I. OKOLNOSTI PREDMETA

6. Činjenice predmeta, kako su ih strane iznele, mogu se sumirati na sledeći način.

A. Relevantna pozadina predmeta podnosilaca predstavke

7. Prvi podnosilac predstavke je 12. oktobra 1989. godine zaključio Ugovor o zajedničkom ulaganju sa preduzećem Hotel Intercontinental Belgrade, radi osnivanja i zajedničkog vođenja kazina u njegovim prostorijama.

8. U to vreme navedeni hotel je bio vlasništvo preduzeća Generalexport (u daljem tekstu: "Genex"), jednog od najvećih "društvenih preduzeća" (vidi stav 70. u daljem tekstu) sa godišnjim prometom od preko sedam milijardi U.S. dolara ("USD").

9. Članom 12. Ugovora o zajedničkom ulaganju predviđeno je da prvi podnosilac predstavke ima pravo na naplatu 80% svake zarade koja se ostvari kao deo zajedničkog vođenja predmetnog kazina, dok je preduzeće Genex imalo pravo na naplatu preostalih 20% iste. U članu 19. Ugovora, međutim, navedeno je da bi preduzećeGenex, u svakom slučaju, imalo pravo na zagarantovanu minimalnu isplatu zarade od strane prvog podnosioca predstavke od najmanje USD 500.000 godišnje.

10. Kazino je otvoren u oktobru 1990. godine. Do 1993. godine, međutim, on je zatvoren zbog raznih finansijskih teškoća, a usledio je i jedan broj sporova između stranaka.

B. Arbitražni postupak

11. Prvi podnosilac predstavke je 1995. godine pokrenuo postupak protiv preduzeća Genex pred Spoljno-trgovinskom arbitražom pri Privrednoj komori Jugoslavije (u daljem tekstu: "Arbitražni sud"), tražeći da mu se kazino vrati u posed kao i naknadu zbog kršenja ugovora.

12. Arbitražni sud je 10. aprila 1996. godine, pošto je rešio pitanja u vezi sa statusom prvog podnosioca predstavke, delimično presudio u njegovu korist. Preduzeću Genex je posebno naloženo da: (a) isplati naknadu u iznosu od USD 1.999.992, plus kamatu od 6%, zbog toga što prvi podnosilac predstavke nije mogao da vodi predmetni kazino od 1. aprila 1995. godine do 31. marta 1996. godine, (b) omogući prvom podnosiocu predstavke da isti vrati u posed i (v) efektivno rukovodi njegovim radom u periodu od pet godina posle ponovnog otvaranja. Iznos od 1.999.992 USD, tj. 166.666 USD mesečno, dobijen je množenjem minimalne godišnje zarade preduzeća Genex u na osnovu dogovorene proporcije (vidi stav 9. u prethodnom tekstu).

V. Izvršni postupak

13. Trgovinski sud u Beogradu je 7. juna 1996. godine naložio izvršenje arbitražne odluke od 10. aprila 1996. godine, u celosti.

14. Posle nekoliko prekida i odlaganja, Narodna banka Jugoslavije je 15. oktobra 1997. godine obavestila Privredni sud da je 1.672.437,06 USD preneto na račun prvog podnosioca predstavke.

15. Privredni sud je 4. maja 1998. godine doneo rešenje o isplati preostalih 618.542,23 USD, zajedno sa pripadajućom kamatom.

16. Izgleda da su dužnici, preduzeća Generalexport i International CG, kao dva pravna sledbenika prvobitnog preduzeća Genex, u potpunosti postupili po ovom rešenju do 6. maja 1998. godine.

17. Prvi podnosilac predstavke je 22. marta 2004. godine tražio da mu se kazino vrati u posed i da mu se dozvoli da efektivno rukovodi njegovim radom u periodu od pet godina posle ponovnog otvaranja.

18. Posle tri usmena ročišta, Trgovinski sud je 28. maja 2004. godine usvojio ovaj zahtev i dužnicima naložio da ga ispune.

19. Ustavni sud Republike Srbije je 30. novembra 2004. godine odbio predlog podnosilaca predstavke da se naloži potpuno i delotvorno izvršenje arbitražne odluke, navodeći da u njegovoj nadležnosti nije, ratione materiae, da razmatra pritužbe u kojima se navode pojedinačne povrede ljudskih prava.

20. Trgovinski sud je 3. decembra 2004. godine dužnike novčano kaznio zbog toga što nisu izvršili rešenje o vraćanju kazina u posed i obavezao ih da se vraćanje u posed obavi u dodatnom roku od trideset dana. Prvobitna novčana kazna iznosila je 45.000 dinara (“RSD") po dužniku (približno 770 USD), ali je ovaj iznos 7. decembra 2004. godine smanjen na 20.000 RSD po svakom dužniku (približno 340 USD).

21. Podnosioci predstavke su 2005. godine podneli pritužbu Sudu Srbije i Crne Gore.

22. U periodu od 25. maja 2005. godine do 24. oktobra 2006. godine Trgovinski sud je dužnike novčano kaznio u osam navrata zato što nisu izvršili rešenje o vraćanju kazina u posed. Novčane kazne su ukupno iznosile 320.000 RSD (približno 4.770 USD).

23. Trgovinski sud je 24. oktobra 2006. godine obustavio izvršenje u pogledu izricanja novčanih kazni, primetivši da je ostvaren maksimalni predviđeni iznos u skladu sa Zakonom o izvršnom postupku.

24. Ova odluka je potvrđena 4. decembra 2006. godine.

25. Trgovinski sud je 30. jula 2007. godine odbacio naknadni zahtev prvog podnosioca predstavke da dužnicima odredi dodatne novčane kazne.

26. Ova odluka je potvrđena 29. novembra 2007. godine.

27. Trgovinski sud je 10. marta 2008. godine uočio da je Agencija za privatizaciju 9. avgusta 2007. godine donela rešenje o restrukturiranju dužnika i obustavila izvršni postupak do završetka ovog procesa.

G. Postupak za poništenje arbitražne odluke

28. Preduzeće Genex je 1996. godine pokrenulo parnični postupak pred Privrednim sudom u Beogradu, tražeći poništenje arbitražne odluke. Ono je još jednom pokrenulo pitanja u vezi sa statusom prvog podnosioca predstavke.

29. Privredni sud je 23. juna 1997. godine odbio ovaj zahtev, što je učinio i Viši privredni sud 25. maja 1997. godine, a na kraju, i Vrhovni sud Srbije 24. decembra 1997. godine, u trećoj i konačnoj instanci.

Đ. Pokušaji da se ponovo otvori postupak za poništenje arbitražne odluke

30. Preduzeća Generalexport i International CG su 5. februara 2002. godine podneli predlog da se postupak za poništenje arbitražne odluke ponovo otvori.

31. Posle dva vraćanja na nižu instancu, Trgovinski sud je 4. oktobra 2006. godine odbacio ovaj predlog. Pri tome je on, inter alia, primetio da su pitanja koja su tužioci pokrenuli već razmatrana, na ovaj ili onaj način, u okviru spornog postupka za poništenje arbitražne odluke.

32. Viši trgovinski sud je 21. novembra 2007. godine potvrdio ovu odluku po žalbi.

E. Prvi krug postupaka za naknadu štete

33. Posle prethodnih vraćanja predmeta na nižu instancu, Trgovinski sud je 27. juna 2001. godine delimično presudio u korist prvog podnosioca predstavke. Preduzećima Generalexport i International CG je naloženo da isplate ukupno 4.333.333,16 USD, sa kamatom po osnovu nemogućnosti prvog podnosioca predstavke da vodi kazino u periodu od 1. aprila 1996. godine do 31. maja 1998. godine.

34. Viši trgovinski sud je 6. septembra 2001. godine potvrdio ovu presudu, a ona je time postala izvršna.

35. Vrhovni sud je 30. januara 2002. godine smanjio dodeljeni iznos na 1.083.332 USD, sa kamatom. On je procenio izgubljenu zaradu samo na osnovu minimalne godišnje zarade tuženog, kako je predviđeno Ugovorom o zajedničkom ulaganju (vidi stav 9. u prethodnom tekstu).

36. U međuvremenu je 24. septembra 2001. godine prvi podnosilac predstavke zatražio izvršenje presude donete 27. juna 2001. godine, prenosom sredstava na bankarski račun.

37. Trgovinski sud je istog dana doneo rešenje o izvršenju.

38. Trgovinski sud je 14. februara 2002. godine zaključio postupak izvršenja. Pri tome je primetio da je, bez obzira na činjenicu da je Vrhovni sud kasnije smanjio dosuđenu naknadu na 1.083.332 USD, sa kamatom, prenos od približno 700.000 USD više od ovog iznosa, već izvršen na bankarski račun prvog podnosioca predstavke.

Ž. Drugi krug postupka za naknadu štete

39. Posle prethodnih vraćanja predmeta na nižu instancu, Trgovinski sud je 3. marta 2005. godine, a što je ispravljeno 8. septembra 2005. godine, delimično presudio u korist prvog podnosioca predstavke. On je time naložio preduzećima Generalexport i International CG da na račun nemogućnosti prvog podnosioca predstavke da vodi kazino od 1. juna 1998. godine do 1. aprila 2001. godine isplate ukupno 1.426.666,60 USD, sa kamatom. Ovoga puta je Trgovinski sud, takođe, procenio izgubljenu zaradu samo na osnovu minimalne godišnje zarade preduzeća Genex, kako je predviđeno Ugovorom o zajedničkom ulaganju.

40. Viši trgovinski sud je 21. februara 2006. godine potvrdio ovu presudu, čime je ona postala izvršna.

41. Vrhovni sud je 27. juna 2007. godine odbacio revizije koje su strane izjavile.

42. Prvi podnosilac predstavke je, u međuvremenu, 24. marta 2006. godine, tražio izvršenje presude usvojene 3. marta 2005. godine prenosom sredstava na bankarski račun.

43. Trgovinski sud je 27. marta 2006. godine doneo rešenje o izvršenju.

44. Izgleda da izvršni postupak još nije okončan.

Z. Krivični postupak

45. Drugo javno tužilaštvo u Beogradu je u januaru 2002. godine podnelo krivičnu prijavu protiv drugog podnosioca predstavke zbog pronevere. Naročito se tvrdilo da je on davao lažne izjave u vezi sa statusom prvog podnosioca predstavke prema zakonima Konga, i da je krivotvorio nekoliko punomoćja kako bi učestvovao u gore navedenom postupku.

46. Drugi podnosilac predstavke je 17. januara 2002. godine pritvoren do suđenja, ali je do 22. februara 2002. godine pušten iz pritvora.

47. Drugi opštinski sud u Beogradu je 9. jula 2004. godine obustavio krivični postupak protiv drugog podnosioca predstavke. On je naveo da je prvi podnosilac zaista registrovano pravno lice prema zakonima Konga, da su sporna punomoćja autentična, i da ne postoji nikakav dokaz koji ukazuje na to da je drugi podnosilac počinio neko krivično delo.

48. Okružni sud u Beogradu je 7. novembra 2003. godine obustavio drugi krivični postupak, u vezi sa "pitanjima pronevere i falsifikata", po sličnom osnovu.

I. Ostale relevantne činjenice

49. Naziv Hotel Intercontinental je neodređenog datuma promenjen u naziv Hotel Continental.

50. Drugi podnosilac predstavke je 8. novembra 1994. godine kupio od G.J., u to vreme isključivog vlasnika prvog podnosioca predstavke, "deo prvog podnosioca predstavke" koji se sastojao od svih njegovih prava i materijalnih interesa iz Ugovora o zajedničkom ulaganju od 12. oktobra 1989. godine. Tako je drugi podnosilac predstavke postao "vlasnik ovog dela preduzeća", kao i "direktor i predsednik" prvog podnosioca predstavke u svim pitanjima u vezi sa preduzećem Generalexport.

51. Viši sud u Kinšasi je 6. aprila 2002. godine potvrdio da, počev od 19. maja 1996. godine, drugi podnosilac predstavke ima 25% akcija prvog podnosioca predstavke i da je njegov zamenik generalnog direktora.

52. Statut prvog podnosioca predstavke, koji je overen u decembru 2002. godine, ponovo je potvrdio gore navedeno i primetio da je drugi podnosilac predstavke zaista isključivi predstavnik prvog podnosioca predstavke u vezi sa svim pitanjima predmetnog zajedničkog ulaganja.

53. Ministarstvo finansija je 21. decembra 2005. godine dalo izjavu za javnost da je preduzeću pod nazivom Grand Casino data ekskluzivna dozvola za priređivanje igara na sreću. Dozvola je izdata za period od deset godina za kazino koji će se nalaziti u Beogradu.

54. Prvi podnosilac predstavke je 27. avgusta 2007. godine obavestio Agenciju za privatizaciju o nerešenom potraživanju od preduzeća Generalexport i International CG.

55. Prvi podnosilac predstavke je 24. marta 2008. godine Agenciji za privatizaciju poslao još jedno pismo upozorenja.

56. Preduzeće International CG je, međutim, 29. aprila 2008. godine, posle javne prodaje koju je organizovala Agencija za privatizaciju, prodalo neke nekretnine preduzeću NBGP Properties. Jedna od prodatih zgrada je bio Hotel Continental. Članom 8.1.2 Ugovora o prodaji predviđeno je, inter alia, da kupac nema, u periodu od sedam godina, pravo da na hotel stavi hipoteku ili ga optereti na drugi način, osim ako od Agencije za privatizaciju prethodno ne pribavi pisanu saglasnost u tom smislu.

57. I pored restrukturiranja i prodaje neke imovine, preduzeća Generalexport i International CG su i dalje društvena preduzeća.

II. RELEVANTNO DOMAĆE PRAVO

A. Zakon o izvršnom postupku iz 2000. godine (objavljen u "Službenom listu Savezne Republike Jugoslavije" - Sl. list SRJ - br. 28/00, 73/00 i 71/01)

3. Član 4. stav 1. predviđa da se izvršni postupak sprovodi po hitnom postupku.

4. Članovi 16. i 17. stav 1. izričito priznaju arbitražne odluke kao važeće zakonske osnove za formalno pokretanje izvršnog postupka.

60. Član 23. navodi da se izvršni postupak, takođe, sprovodi na predlog tužioca koji nije izričito naveden kao poverilac u pravosnažnoj sudskoj odluci, pod uslovom da ovaj prvi može da dokaže, na osnovu "zvaničnog ili drugog zakonski overenog dokumenta", da je predmetno pravo njemu kasnije preneto od prvobitnog poverioca. Ova odredba se, mutatis mutandis, takođe primenjuje na dužnika koji nije izričito imenovan kao takav u predmetnoj pravosnažnoj sudskoj odluci.

61. Čl. 202-207. regulišu izvršenje u situacijama kada je potrebna saglasnost dužnika, naročito kada je dužniku naloženo da obavi određenu radnju, odustane od nje ili se s njom saglasi. Sistem predviđa sukcesivno izricanje novčanih kazni do određenog maksimalnog iznosa koji, ako je dužnik fizičko lice, pa novčane kazne ne mogu da se izvrše, na kraju može da se pretvori u određeni broj dana u zatvoru.

B. Zakon o izvršnom postupku iz 2004. godine (objavljen u "Službenom glasniku RS", broj 125/04)

62. Suština člana 37. ovog zakona odgovara, u relevantnom delu, članu 23. Zakona o izvršnom postupku iz 2000. godine na koji se poziva u prethodnom tekstu.

63. Zakon o izvršnom postupku iz 2004. godine stupio je na snagu 23. februara 2005. godine, čime je stavljen van snage Zakon o izvršnom postupku iz 2000. godine. Međutim, u skladu sa članom 304. svi izvršni postupci pokrenuti pre 23. februara moraju se završiti prema zakonu iz 2000. godine.

V. Zakon o parničnom postupku (objavljen u "Službenom listu Socijalističke Federativne Republike Jugoslavije - Sl. list SFRJ" - br. 4/77, 36/77, 6/80, 36/80, 43/82, 72/82, 69/82, 58/84, 74/87, 57/89, 20/90, 27/90, 35/91 i "Sl. listu SRJ", br. 27/92, 31/93, 24/94, 12/98, 15/98 i 3/02)

64. U skladu sa članom 483. stav 1, arbitražna odluka ima snagu pravosnažne presude za strane u postupku, sem ako sam arbitražni sporazum ne predviđa žalbu višoj instanci.

65. Članovi 484, 485. i 486. utvrđuju krajnje rokove i posebne osnove za ukidanje arbitražne odluke, što se može jedino tražiti pokretanjem posebne građanske parnice pred "redovnim" sudom.

G. Zakon o arbitraži (objavljen u "Službenom glasniku RS", broj 46/06)

66. Član 64. stav 1. predviđa da domaća arbitražna odluka ima snagu pravosnažne domaće presude i da je izvršna.

67. Ovaj zakon je stupio na snagu u junu 2006. godine, čime su stavljene van snage odredbe Zakona o parničnom postupku citirane u prethodnom tekstu.

D. Zakon o privatizaciji (objavljen u "Službenom glasniku RS", br. 38/01, 18/03, 45/05 i 123/07

68. Čl. 19-20d utvrđuju detalje restrukturiranja preduzeća koja treba da se privatizuju. Ovo restrukturiranje, međutim, nije obavezno i preduzeće može da se proda bez restrukturiranja, ako tako odluči Agencija za privatizaciju.

69. Član 20ž predviđa, inter alia, da svi izvršni postupci pokrenuti protiv preduzeća u procesu restrukturiranja moraju biti prekinuti do završetka procesa restrukturiranja.

Đ. Pravni položaj društvenih preduzeća

70. Relevantne odredbe ovog zakona navedene su u predmetu R. Kačapor i druge podnositeljke predstavke protiv Srbije, presuda (br. 2269/06, 3041/06, 3042/06, 3043/06, 3045/06 i 3046/06, st. 68 - 76, 15. januar 2008. godine).

PRAVO

I. NAVODNA POVREDA ČLANA 1. PROTOKOLA BROJ 1.

71. Podnosioci predstavke su se žalili prema članu 1. Protokola broj 1. zbog delimičnog neizvršenja arbitražne odluke donete 10. aprila 1996. godine.

Član 1. Protokola broj 1. glasi kako sledi:

"Svako fizičko i pravno lice ima pravo na neometano uživanje svoje imovine. Niko ne može biti lišen svoje imovine, osim u javnom interesu i pod uslovima predviđenim zakonom i opštim načelima međunarodnog prava.

Prethodne odredbe, međutim, ni na koji način ne utiču na pravo države da primenjuje zakone koje smatra potrebnim da bi regulisala korišćenje imovine u skladu s opštim interesima ili da bi obezbedila naplatu poreza ili drugih dažbina ili kazni."

A. Dopuštenost

1. U vezi sa drugim podnosiocem predstavke

72. Vlada je iznela da pritužbe drugog podnosioca predstavke nisu kompatibilne ratione personae ni sa odredbama Konvencije ni sa odredbama Protokola broj 1. uz nju. Naročito, na drugog podnosioca predstavke lično nisu preneta nikakva prava arbitražnom odlukom, on formalno nije bio strana ni u jednom postupku i najzad, on je imao manje od 50% akcija prvog podnosioca predstavke.

73. Drugi podnosilac predstavke je naveo da je on žrtva u okviru značenja člana 34. Konvencije.

74. Sud primećuje da je bez obzira na činjenicu da drugi podnosilac predstavke poseduje samo 25% prvog podnosioca predstavke (vidi stav 51. u prethodnom tekstu) i da je arbitražna odluka zaista doneta samo u korist prvog podnosioca predstavke, drugi podnosilac predstavke 8. novembra 1994. godine kupio je od G.J., u to vreme isključivog vlasnika prvog podnosioca predstavke, udeo u prvom podnosiocu predstavke koji se sastoji od svih njegovih prava i materijalnih interesa iz ugovora o zajedničkom ulaganju od 12. oktobra 1989. godine (vidi stav 50. u prethodnom tekstu). Proizlazi da su, kada je reč o pitanjima u vezi sa ovim ugovorom, uključujući i delimično neizvršenje arbitražne odluke donete s tim u vezi, podnosioci predstavke tako tesno međusobno povezani da bi njihovo razlikovanje bilo veštačko (vidi, mutatis mutandis, Pine Valley Developments Ltd i drugi podnosioci predstavke protiv Irske, 29. novembar 1991. godine, stav 42, serija A broj: 222; Eugenia Michaelidou Developments Ltd i Michael Tymvios protiv Turske, broj 16163/90, stav 21, 31. jul 2003. godine). Sud prema tome, podsećajući na opšta načela izneta u presudi u predmetu Agrotexim (vidi Agrotexim i drugi podnosioci predstavke protiv Grčke, 24. oktobar 1995. godine, stav 66, serija A broj 330‑A), smatra da su, u specifičnim okolnostima ovog predmeta, a posebno s obzirom na mešanje njegovih ugovornih i poslovnih aspekata, pritužbe drugog podnosioca predstavke kompatibilne ratione personae sa odredbama Protokola broj 1. Zbog toga se primedba Vlade mora odbaciti.

2. U vezi sa prvim podnosiocem predstavke

(a) Kompatibilnost ratione personae

75. Vlada je primetila da je prvi podnosilac dobio "potpunu naknadu" zbog delimičnog neizvršenja arbitražne odluke. Prema tome, on više nije "žrtva", u smislu člana 34. Konvencije.

76. Prvi podnosilac predstavke je naveo da nikada nije dobio nikakvu naknadu niti priznanje Države u vezi sa pretrpljenim povredama, dok je naknada dodeljena protiv dužnika bila neodgovarajuća.

77. Sud podseća da odluka ili mera povoljna za podnosioca predstavke nije u načelu dovoljna da tog pojedinca liši statusa žrtve sem ako domaći organi ne priznaju povredu, bilo izričito ili prećutno, i onda dodele naknadu za kršenje Konvencije ili Protokola (vidi, na primer, Dalban protiv Rumunije [VV], broj 28114/95, stav 44., ESLjP 1999-VI).

78. U vezi sa predmetnim slučajem a nezavisno od predmetne naknade, primećuje se da Vlada nije nikada priznala povredu na koju se žali podnosilac predstavke. Sud zbog toga smatra da je on zadržao status žrtve i odbija primedbu Vlade s tim u vezi.

(b) Iscrpljenost domaćih pravnih sredstava

79. Vlada je dalje tvrdila da prvi podnosilac predstavke nije iscrpeo delotvorna pravna sredstva u okviru značenja člana 35. stav 1. Konvencije. Međutim, u mnogim prethodnim predmetima Sud je odbacivao slične tvrdnje (vidi, na primer, V. A. M. protiv Srbije, broj 39177/05, st. 86, 87. i 119, 13. mart 2007. godine, kao i Cvetković protiv Srbije, broj 17271/04, stav 42, 10. jun 2008. godine.) i u predmetnom slučaju ne nalazi posebne okolnosti koje bi zahtevale da odstupi od ove prakse.

3. Zaključak

80. Sud primećuje da pritužbe podnosilaca predstavke nisu očigledno neosnovane u smislu značenja člana 35. stav 3. Konvencije. On dalje primećuje da nisu nedopuštene ni po jednom osnovu. Zbog toga se moraju proglasiti dopuštenim.

B. Osnovanost

81. Vlada je navela da nije došlo do povrede člana 1. Protokola broj 1. pošto su srpske vlasti učinile sve što je u njihovoj moći da u potpunosti izvrše arbitražnu odluku.

82. Podnosioci predstavke su ponovili svoju pritužbu i naglasili da ovaj predmet treba posmatrati u kontekstu političkog pritiska na domaće pravosuđe, kao i opšteg odsustva vladavine prava u Srbiji.

83. Sud primećuje da "zahtev za naknadu štete" može predstavljati "posed", u okviru značenja člana 1. Protokola broj 1, ako se dovoljno utvrdi da je izvršan (vidi Burdov protiv Rusije, broj 59498/00, stav 40, ESLjP 2002-III). On dalje podseća da je obaveza države da upotrebi sva raspoloživa pravna sredstva kako bi se obavezujuća arbitražna odluka izvršila, pod uslovom da sadrži dovoljno preciziran zahtev koji predstavlja posed (vidi, mutatis mutandis, Stran Greek Refineries i Stratis Andreadis protiv Grčke, 9. decembar 1994. godine, st. 61 i 62, serija A broj 301‑B). Najzad, država mora da se potrudi da se izvršenje jedne takve odluke sprovede bez neopravdanog kašnjenja i da celokupan sistem bude delotvoran i po zakonu i u praksi (vidi Marčić i drugi podnosioci predstavke protiv Srbije, broj 17556/05, stav 56, 30. oktobar 2007. godine).

84. Ako se vratimo na predmetni slučaj, prvo se primećuje da zahtev za naknadu štete utvrđen arbitražnom odlukom neosporno predstavlja posed u okviru značenja člana 1. Protokola broj 1. Drugo, Trgovinski sud je 7. juna 1996. godine doneo rešenje o izvršenju te odluke u potpunosti. Treće, do 6. maja 1998. godine dužnici su isplatili utvrđenu naknadu. Četvrto, u pokušaju da obezbedi izvršenje preostalog dela odluke, Trgovinski sud je do 24. oktobra 2006. godine odredio maksimalni iznos novčanih kazni moguć prema zakonu. Peto, izgleda da posle toga nije bilo pokušaja da se odluka u potpunosti izvrši, a očigledan razlog za to je da, pošto su sami dužnici društvena pravna lica, jednostavno nije bilo drugih raspoloživih pravnih sredstava kojima bi se obezbedilo da oni postupe po njoj (vidi stav 61. u prethodnom tekstu). Šesto, izvršni postupak je prekinut 10. marta 2008. godine do završetka restrukturiranja dužnika. Najzad, Srbija je 3. marta 2004. godine ratifikovala Protokol broj 1, što znači da je sporni izvršni postupak u nadležnosti Suda ratione temporis više od pet godina i deset meseci.

85. S obzirom na gore navedeno, jasno je da srpske vlasti nisu preduzele neophodne mere da u potpunosti izvrše predmetnu arbitražnu odluku i za taj propust nisu dale uverljive razloge. Shodno tome, došlo je do povrede člana 1. Protokola broj 1.

II. NAVODNA POVREDA ČLANA 6. STAV 1. KONVENCIJE U VEZI SA DELIMIČNIM NEIZVRŠENjEM

86. S obzirom na gore navedeni stav u vezi sa članom 1. Protokola broj 1, Sud ne nalazi da je neophodno da se isto pitanje razmatra posebno prema članu 6. stav 1. Konvencije (vidi, na primer, Ilić protiv Srbije, broj 30132/04, stav 95, 9. oktobar 2007. godine.; Bijelić protiv Crne Gore i Srbije, broj 11890/05, stav 88, 28. april 2009. godine).

III. OSTALE NAVODNE POVREDE

87. Podnosioci predstavke su se, takođe, žalili prema članu 6. stav 1. Konvencije, zbog propusta domaćih sudova nadležnih u parnici za poništaj, kao i zbog propusta da se ta parnica ponovi prema predlogu podnosilaca predstavke, da bi se poštovalo res iudicata dejstvo predmetne arbitražne odluke.

88. Sud primećuje da se postupak za poništaj završio 24. decembra 1997. godine, kada je Vrhovni sud odbacio zahtev tužilaca u trećoj instanci. Pošto je Srbija 3. marta 2004. godine ratifikovala Konvenciju, sve pritužbe s tim u vezi su nekompatibilne ratione temporis sa Konvencijom, u smislu značenja člana 35. stav 3, pa se moraju odbaciti u skladu sa članom 35. stav 4.

89. U vezi sa zahtevom za ponavljanje parnice za poništaj, Sud podseća da se član 6. ne primenjuje na postupke koji se odnose na pokušaje za ponavljanje postupka koji je već rešen pravosnažnom sudskom odlukom (vidi, mutatis mutandis, Surmont i De Meurechy i drugi podnosioci predstavke protiv Belgije, br. 13601/88 i 13602/88, odluka Komisije od 6. jula 1989. godine, Odluke i izveštaji (DR) 62, str. 284-291). Proizilazi da je ovaj deo predstavke nekompatibilan ratione materiae sa odredbama Konvencije, u okviru značenja člana 35. stav 3, i da se isto tako mora odbaciti u skladu sa članom 35. stav 4.

90. Najzad, prema članu 13. Konvencije, podnosioci predstavke su u suštini parafrazirali svoje pritužbe zbog propusta države da u potpunosti izvrši predmetnu arbitražnu odluku. Pošto je Sud tu pritužbu već razmatrao prema članu 1. Protokola broj 1. i s obzirom na njegov stav u vezi sa ovom drugom odredbom, on smatra da nije neophodno da se isto pitanje posebno razmatra prema članu 13. Konvencije (vidi, mutatis mutandis, Ilić protiv Srbije, citirana u prethodnom tekstu, stav 106; Kirilova i drugi podnosioci predstavke protiv Bugarske, br. 42908/98, 44038/98, 44816/98 i 7319/02, st. 125-127, 9. jun 2005. godine).

IV. PRIMENA ČLANA 41. KONVENCIJE

91. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

92. Prvi podnosilac predstavke je tražio da se odmah i u potpunosti izvrši arbitražna odluka od 10. aprila 1996. godine. Alternativno, u vezi sa izgubljenom zaradom, on je tražio 166.666.64 USD mesečno počev od 1. aprila 1996. godine do danas. Prvi podnosilac predstavke je, takođe, tvrdio da mu je kasnije dodeljena naknada protiv preduzeća Generalexport i International CG s tim u vezi neodgovarajuća pošto domaći sudovi ne primenjuju način izračunavanja pretrpljenog štete koji primenjuje Arbitražni sud (vidi stav 12. u prethodnom tekstu). Najzad, prvi podnosilac predstavke je tražio dodatnih 566.724.80 USD za umanjenje vrednosti opreme uložene u kazino, kao i 100.000 USD na ime nematerijalne štete.

93. Drugi podnosilac predstavke je tražio naknadu materijalne štete u iznosu od 120.000 USD, na ime kamate koju je navodno platio za pozajmicu radi obezbeđenja izdržavanja porodice i održanja likvidnosti prvog podnosioca predstavke. Drugi podnosilac predstavke je dalje tražio 200.000 USD na ime duševne patnje.

94. Vlada je potvrdila da je prvom podnosiocu predstavke dodeljena naknada na ime delomičnog neizvršenja arbitražne odluke, tj. za pet godina gubitka zarade, zbog čega njegov zahtev s tim u vezi treba odbaciti. U vezi sa preostalim zahtevima podnosilaca predstavke, Vlada ih je opisala kao nepotkrepljene dokazima ili prekomerne.

95. Sud prihvata da su podnosioci predstavke pretrpeli nematerijalnu štetu koja se ne može dovoljno nadoknaditi samo utvrđivanjem povrede. Procenjujući na osnovu pravičnosti i s obzirom na okolnosti predmeta, kao i na prethodni stav da su oni međusobno veoma povezani, bilo bi veštački razlikovati ih (vidi stav 74. u prethodnom tekstu), pa im Sud dodeljuje zajedno 8.000 evra prema ovom osnovu.

96. U vezi sa izgubljenom zaradom koju traži prvi podnosilac predstavke, primećeno je da: (a) neizvršeni deo arbitražne odluke predviđa da se prvom podnosiocu predstavke dozvoli da predmetni kazino vrati u posed i da delotvorno obavlja posao u periodu od pet godina; (b) njeno izvršenje više ne bi bilo moguće ili bi se neproporcionalno mešalo u prava trećih lica (vidi stavove 53, 56. i 61. u prethodnom tekstu); (v) pravosnažnim presudama u kasnijim parnicama za naknadu štete prvom podnosiocu je zaista dodeljena određena naknada za izgubljenu dobit u periodu od 1. aprila 1996. godine do 1. aprila 2001. godine (vidi st. 33 - 44 u prethodnom tekstu); (g) ovaj sud nije u najboljem položaju da procenjuje iznos te štete; (d) u svakom slučaju, obrazloženje domaćih sudova ne pokazuje nikakvu proizvoljnost i oni nisu zvanično obavezni da primenjuju raniji način obračunavanja štete koji je Arbitražni sud primenio, i (đ) preduzeća Generalexport i International CG su društvena preduzeća (vidi stav 57. u prethodnom tekstu), što znači da je država obavezna da namiri njihove dugove utvrđene pravosnažnom sudskom presudom (vidi R. Kačapor i druge podnositeljke predstavke protiv Srbije, citiranu u prethodnom tekstu; vidi, takođe, R. Kačapor i druge podnositeljke predstavke protiv Srbije, br. 35835/05, 43548/05, 43569/05 i 36986/06, 13. januar 2009. godine).

97. S obzirom na ove okolnosti i da je u predmetnom slučaju utvrđena povreda, kao i zbog stanovišta iz stava 74. u prethodnom tekstu, Sud smatra da Vlada mora da iz sopstvenih sredstava isplati podnosiocima predstavke zajedno iznose dodeljene predmetnim pravosnažnim presudama za naknadu štete (vidi stavove 35. i 39. u prethodnom tekstu), umanjene za sve iznose koje su u međuvremenu primili na ovom osnovu (vidi, mutatis mutandis, R. Kačapor i druge podnositeljke predstavke protiv Srbije, st. 123 - 126., i R. Kačapor i druge podnositeljke predstavke protiv Srbije, st. 137 - 139, obe citirane u prethodnom tekstu).

98. U vezi sa ostalim delom zahteva podnosilaca predstavke za naknadu materijalne štete, Sud, međutim, primećuje da arbitražnom odlukom nije određena isplata štete za navodni gubitak vrednosti opreme prvog podnosioca predstavke koju je uložio u kazino ili, zapravo, naknade kamate koju je drugi podnosilac predstavke platio za pozajmicu. Štaviše, za razliku od pitanja izgubljene dobiti i prema informacijama sadržanim u spisu predmeta, sami podnosioci predstavke nisu uopšte podneli posebnu parničnu tužbu ni po jednom od ovih osnova. Zbog toga se njihovi preostali zahtevi za naknadu materijalne štete moraju odbaciti.

B. Troškovi

99. Prvi podnosilac predstavke je, takođe, tražio ukupno 396.479,60 USD na ime troškova pred domaćim sudovima, kao i za troškove nastale u vezi sa predstavkom pred Sudom u Strazburu.

100. Vlada je osporila ove zahteve.

101. U skladu sa praksom Suda, podnosilac predstavke ima pravo na naknadu troškova samo u onoj meri u kojoj se dokaže da su zaista i neophodno nastali i da su, takođe, opravdani u pogledu iznosa. U predmetnom slučaju, uzevši u obzir dokumenta koja poseduje i gore navedene kriterijume, Sud smatra da je opravdano da se prvom podnosiocu predstavke dosudi iznos od 30.000 evra, na ime pokrića troškova po svim osnovima.

V. Zatezna kamata

102. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

IZ GORE NAVEDENIH RAZLOGA, SUD JEDNOGLASNO

1. Proglašava pritužbe prema članu 1. Protokola broj 1. u vezi sa delimičnim neizvršenjem arbitražne odluke dopuštenim, pri čemu smatra da ne postoji potreba da se posebno razmatraju pritužbe u istom smislu prema članu 6. stav 1. i članu 13. Konvencije;

2. Proglašava preostali deo predstavke nedopuštenim;

3. Utvrđuje da je došlo do povrede člana 1. Protokola broj 1. u vezi sa delimičnim neizvršenjem arbitražne odluke;

4. Utvrđuje

(a) da Tužena država treba da isplati podnosiocima predstavke zajedno, iz sopstvenih sredstava i u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije, iznose dodeljene pravosnažnim domaćim presudama za naknadu štete donetim posle arbitražne odluke, 30. januara 2002. godine, 3. marta 2005. godine i 8. septembra 2005. godine, umanjene za sva odnosna plaćanja koja su u međuvremenu primili;

(b) da Tužena država, takođe, i u istom roku plati:

(i) podnosiocima predstavke zajedno 8.000 evra (osam hiljada evra), plus porez koji se može platiti, na ime pretrpljene nematerijalne štete;

(ii) samo prvom podnosiocu predstavke 30.000 evra (trideset hiljada evra), plus porez koji se može platiti, na ime troškova;

(v) da se iznosi navedeni pod (b) u prethodnom tekstu pretvore u nacionalnu valutu Tužene države po kursu na dan isplate;

(g) da po isteku gore navedena tri meseca do isplate, treba platiti običnu kamatu na iznose navedene pod (b) u prethodnom tekstu po stopi koja je jednaka najnižoj kamatnoj stopi Evropske centrale banke uz dodatak od tri procentna poena;

5. Odbija preostali deo zahteva podnosilaca predstavke za pravično zadovoljenje.

Sastavljeno na engleskom jeziku i dostavljeno u pisanoj formi na dan 20. aprila 2010. godine u skladu sa pravilom 77. stavovi 2. i 3. Poslovnika Suda.

Sally Dollé
Sekretar	Françoise Tulkens
Predsednik