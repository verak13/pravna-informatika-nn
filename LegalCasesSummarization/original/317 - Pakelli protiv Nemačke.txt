EVROPSKI SUD ZA LJUDSKA PRAVA

PREDMET PAKELLI PROTIV NEMAČKE

Predstavka broj  8398/78

PRESUDA

STRAZBUR

25.04.1983.

 

NEZVANIČNI SAŽETAK I HISTORIJAT PREDMETA

1. Osnovne činjenice

Regionalni  sud  u  Heilbornnu  je  30.  aprila  1976.  godine  osudio  podnosioca predstavke,  turskog  državljanina  rođenog  1937.  godine,  na  kaznu  zatvora.  Gospodin Wingerter,  koji  je  bio  postavljen  kao  njegov  branilac  po  službenoj  dužnosti,  uložio  je žalbu   zbog   pogrešne   primjene   prava   (Revision)   Saveznom   sudu,   navodeći   da   je povrijeđen član 146. Zakona o krivičnom postupku (Strafprozessordnung), time što je on branio i osobu koja je bila optužen da je zajedno sa g. Pakellijem izvršila krivična djela o kojima se govori. Savezni javni tužilac je tražio da žalba bude odbijena na osnovu toga što ju je podnio advokat koji nije imao pravo da predstavlja podnosioca predstavke.

 Nakon  što  je  Savezni  sud  prihvatio  zahtjev  koji  je  uložio  drugi  advokat,  g. Rauschenbusch,  s  ciljem  da  se  omogući  ulaganje  nove  žalbe,  g.  Wingerter  je  bio oslobođen  svojih  dužnosti,  a  g.  Rauschenbusch  je  postavljen  kao  službeni  branilac  za ulaganje podneska u kojem će se iznijeti razlozi te žalbe.

 Savezni sud je odbio naredni zahtjev g. Rauschenbuscha da on bude postavljen za branioca po  službenoj  dužnosti  za  usmeni  postupak.  Dana 29.  novembra 1977.  godine, nakon  pretresa  u  prisustvu  saveznog  javnog  tužioca,  a  kojem  se  nisu  pojavili  ni podnosilac predstavke ni g. Rauschenbusch, Savezni sud je odbacio žalbu.

 G.Pakelli je uložio žalbu  Saveznom  ustavnom sudu u januaru 1978. godine. U odluci od 10. maja taj sud je u vijeću trojice sudija odlučio da ne raspravlja o žalbi jer nije imala dovoljno izgleda za uspjeh.

2. Postupak pred Komisijom

Predmet potiče iz predstavke koja je podnesena Komisiji u oktobru 1978. godine. G.  Pakelli  se  žalio  da  je  Savezni  sud  odbio  da  mu  dodijeli  branioca  po  službenoj dužnosti;  naveo  je  kršenje  svog  prava  na  pravično  suđenje,  posebno  na  procesnu jednakost stranaka između optužbe i odbrane (član 6. stav 1. Konvencije), i svog prava na besplatnu pravnu pomoć (član 6. stav 3.(c)).

 Komisija je proglasila predstavku djelimično prihvatljivom 7. maja 1981. godine. U  svom  izvještaju  od  12.  decembra  1981.  godine  ona  je  izrazila  mišljenje  da  je povrijeđen  član  6.  stav  3.  (c)  (jednoglasno)  i  da  nije  potrebno  da  određuje  je  li  bilo kršenja člana 6. stav 1. (jedanaest glasova prema jedan).

Komisija   i   Savezna   Republika   Njemačka   su   predmet   proslijedili   Sudu   14. odnosno 24. maja 1982. godine.

  

IZVOD IZ PRESUDE

PRAVO

Podnosilac predstavke se žalio na odbijanje Saveznog suda u postupku po žalbi zbog pogrešne primjene prava (Revision), da postavi g. Rauschenbuscha za branioca po službenoj dužnosti za pretres 29. novembra 1977. godine pred tim sudom; on je naveo da je ovo predstavljalo povredu stava 3. (c), i takođe stava 1. člana 6. Konvencije. Nije bilo osporeno da su ove odredbe primjenjive u ovom predmetu i Sud je ovo uzeo  da  je  ovo  utvrđeno  (v.  mutatis  mutandis,  presudu  od  17.  januara  1970.  god.  u predmetu  Delcourt,  serija  A  br.  11,  str.  13-15,  stavovi  25  i  26  i  presudu  od  13.  maja 1980.god. u predmetu Artico, serija A br. 37, str. 15-18 stavovi 31-38). Međutim, kako je Vlada ispravno naglasila, način na koji se ovi stavovi mogu primi jeniti ovisi o posebnim osobinama postupka u pitanju (v. gore pomenutu presudu Delcourt, ibid.).
 I. NAVODNA POVREDA ČLANA 6. STAV 3. (c)

Član 6. stav 3. (c) glasi kako slijedi:
...

"Svako ko je optužen za krivično djelo ima sljedeća minimalna prava:

(c)        da se brani sam ili uz pomoć branioca koga sam izabere ili da ga, ukoliko ne  raspolaže  sredstvima  da  plati  branioca,  dobije  besplatno,  kada  to  interesi pravde nalažu;

..."

Vlada je pred Komisijom iznijela da član 6. stav 3. (c) ne zahtijeva dodjeljivanje besplatne  pravne  pomoći  u  ovom  predmetu  jer  se  g.  Pakelli  mogao  pojaviti  lično  na pretresu pred Saveznim sudom. Iako ona nije isto iznijela pred Sudom, ponovila je da je podnosilac predstavke mogao zastupati svoj predmet pred Saveznim sudom.

Član 6. stav 3. (c) garantuje tri prava osobi optuženoj za krivično djelo: da se brani lično, da se brani putem pravne pomoći koju sam izabere i da mu se, pod određenim uvjetima,  dodijeli  besplatna  pravna  pomoć.  Da  bi  povezao  tri odgovarajuće fraze, engleski tekst upotrebljava u svakoj prilici rastavni veznik "ili";  francuski  tekst,  sa  druge strane,  upotrebljava  ekvivalent  -  "ou" -  samo između  fraza  koje  izražavaju  prvo  i  drugo  pravo;  nakon  toga,  upotrebljava veznik "et". "Travaux préparatoires" teško da sadrži ijedno objašnjenje za ovu lingvističku razliku. Oni otkrivaju samo to da je u toku konačnog razmatranja nacrta  Konvencije,  pred  samo  njeno  potpisivanje,  Komitet  eksperata  učinio "određeni broj formalnih korekcija i korekcija prevoda", uključujući zamjenu "i" sa "ili" u engleskoj verziji člana 6. stav 3.(c) (Prikupljena izdanja "Travaux préparatoires", vol.  IV, str.  1010.).  Uzimajući  u  obzir  predmet  i  svrhu  ovog stava, koji  je sačinjen da osigura efikasnu zaštitu  prava na odbranu (v. gore pomenutu presudu Artico, serija A br. 37, str. 16. stav 33.; v. takođe mutatis mutandis, presudu od 26. marta 1982. god. u predmetu Adolf, serija A br. 49, str. 15, stav 30, i presudu od 26. aprila 1979. g. u predmetu Sunday Times, serija A br. 30, str. 30, stav 48), francuski tekst daje pouzdaniji vodič; Sud se slaže  sa  Komisijom  po  ovom  pitanju.  Shodno  tome,  "osoba  optužena  za krivično  djelo"  koja  ne  želi  da  se  lično  brani  mora  imati  pristup  pravnoj pomoći  po  vlastitom  izboru;  ako  nema  dovoljno  sredstava  da  plati  takvu pomoć,  ima  pravo prema Konvenciji da joj  se  pomoć da besplatno  kada to interesi pravde zahtijevaju. Tako g. Pakelli, iako prema njemačkom pravu ima pravo da se pojavi lično pred Federalnim  sudom,  može  da  se  žali  da  nije  imao  takvu  pomoć  u  mjeri  u  kojoj  uvjeti propisani članom 6. stav 3. (c) nisu zadovoljeni.
 A. Nedostatak sredstava za plaćanje pravne pomoći

Vlada je  iznijela  slijedeće.  Nije  bilo  ničega što  bi  potvrdilo  tvrdnju  podnosioca predstavke  da  nema  dovoljno  sredstava  da  plati  pravnu  pomoć  po  vlastitom  izboru; naprotiv,  on  je  izjavio  pred  Okružnim  sudom  da  veoma  dobro  zarađuje  u  Saveznoj Rapublici Njemačkoj; prema nalazima u presudi od 30. aprila 1976. godine (v. stav 11. gore), on takođe zarađuje krijumčareći drogu; treba dodati, otvorio je firmu kratko nakon povratka u Tursku. Komisija je smatrala da Vlada nema pravo da u ovom stadiju postupka osporava navode   podnosioca   predstavke.   Prvo   je   naglasila   da,   prema   njemačkom   zakonu, dodjeljivanje  besplatne  pravne  pomoći  nije  uslovljeno  imovnim  stanjem  stranke  u pitanju;  drugo,  g.  Rauschenbusch  je  ponudio  prije  pretresa  da  podnese  potvrdu  o imovnom stanju (v. stav 16. gore), ali Savezni sud nije prihvatio ovu ponudu.
Sud ne može da se složi sa Komisijom po ovoj tački. Pitanje sredstava g. Pakellija ne igra   ulogu   u   odluci   na   koju   se   žali:   odbijanje   zahtjeva   o   postavljanju   g. Rauschenbuscha  bazirano  je  samo  na  činjenici  da,  prema  mišljenju  predsjednika  1. krivičnog  vijeća  Saveznog  suda,  ovaj  slučaj  ne  spada  u  kategoriju  slučajeva  za  koje njemački zakon propisuje pomoć branitelja (v. stav 16. gore). Shodno tome, ne može se smatrati da je Vlada izgubila pravo da pred institucijama Konvencije, u smislu člana 6. stav 3. (c), osporava tvrdnju podnosioca predstavke da je bio slabog imovnog stanja.
Unatoč tome,  treba  priznati,  kao  što  je  to  učinio  Predstavnik  Komisije,  da  je praktično  nemoguće  dokazati  danas  da  1977.  godine  g.  Pakelli  nije  imao  sredstava  da plati  svog  advokata.  Međutim,  postoje  neke  indikacije  da  je  to  bilo  tako.  Tako,  nema razloga  da  se  pretpostavlja  da  g.  Rauschenbusch  ne  bi  bio  u  stanju  pribaviti  gore pomenutu potvrdu; u vezi sa ovim, mora biti pomenuto da je njegov klijent proveo dvije godine u zatvoru u Saveznoj Republici Njemačkoj prije povratka u Tursku 1976. godine (v. stavove 15. i 19. gore). Treba dodati da je g. Pakelli podnio Komisiji  1979. godine izjavu o imovnom stanju i potvrdu nadležnih vlasti u Turskoj, ova posljednja je bazirana na popisu imovine i prihoda koje je on napravio u svrhu oporezivanja prethodne godine; iz  ovih  dokumenata  proizlazi  da  je  on  imao  malu  firmu  i  da  je  njegova  financijska situacija bila skromna. Ovi su podaci - koje, povrh toga, Vlada nije ni osporavala - vodili Komisiju da mu dodijeli besplatnu pravnu pomoć (v. stav 27. gore). Treba  priznati,  ove  pojedinosti  nisu  dovoljne  da  dokažu  van  svake  sumnje  da podnosilac   predstavke   bio   lošeg   imovnog   stanja   u   relevantno   vrijeme;   međutim, uzimajući u obzir njegovu ponudu Saveznom sudu da dokaže njegov nedostatak sredstava i u nedostatku jasnih indikacija protiv, one vode Sud da smatra da je prvi od dva uvjeta sadržana u članu 6. stav 3. (c) zadovoljen.
 B. Interesi pravde

Prema podnosiocu  predstavke  i  Komisiji,  interesi  pravde  su  zahtijevali  da  g. Rauschenbusch   bude   dodijeljen   po   službenoj   dužnosti   kao   advokat   podnosioca predstavke na pretresu od 29. novembra 1977. godine pred Saveznim sudom. Osporavajući  ovo  gledište,  Vlada  je  naglasila  kako  slijedi.  G.  Pakelli  je  imao branitelja  u  pismenom  dijelu  postupka;  što  se  tiče  pretresa,  njihov  predmet  je  određen njegovom žalbom zbog pogrešne primjene prava: zato što je on osporavao presudu od 30. aprila  1976.  godine  samo  zbog  navodnih  procesnih  grešaka,  nije  mogao  iznijeti  nove zahtjeve  niti  dopunjavati  svoj  podnesak  dajući  nove  žalbene  razloge i  pozivajući  se  na druga činjenična pitanja. Samo pravni argumenti i podnesci mogli su biti iznijeti pred sud tokom ovog pretresa. Pitanja o kojim se raspravljalo nisu bila komplikovana i ne može se reći da je njihovo određivanje moglo povući za sobom ozbiljne posljedice, postupak nije mogao dovesti do bilo kakvog pooštravanja odluke na koju se žali. Povrh toga, g. Pakelli se mogao pojaviti lično. Konačno, Komisija je pogrešno razumjela ulogu Ureda saveznog javnog  tužioca  u  žalbama  zbog  pogrešne  primjene  prava.  Ta  uloga  se  sastojala  u razmatranju   osnova   za   žalbu   sa   potpuno   neovisne   tačke   gledišta   i,   posebno,   u osiguravanju da  se  zakon  jedinstveno  primjenjuje  i  da  sudska  praksa  ostane  dosljedna; time  je  veoma  slična  ulozi  “Procureur général” koja  je  pridodata  belgijskom  žalbenom sudu (v. gore pomenutu presudu Delcourt).
Sud prvo primjećuje, kao i Komisija, da je ovo jedan od rijetkih slučajeva u kojem je  Savezni  sud  održao  pretres:  ovo  se  dešava  u  samo  deset  posto  žalbi  zbog pogrešne  primjene  prava  u  krivičnim  predmetima  (v.  stav  23.  gore).  U  stvari,  u  ovim okolnostima  Savezni  sud  je  bio  obavezan  da  provede  usmeni  postupak  zato  što  se pokazalo da je žalba prihvatljiva i Ured javnog tužioca nije tražio da bude odbačena kao očigledno neosnovana (član 349. Zakona o krivičnom postupku; v. stav 23. gore). Ovo pokazuje  da  je  pretres  mogao  biti  od  važnosti  za  odluku  koja  je  trebala  biti  donesena. Stoga je bilo neophodno, u svrhu osiguravanja pravičnog suđenja, da se poštuje pravilo da usmeni pretres treba održati uz učešće obje strane (débat contradictoire).
Istina je da je Savezni sud, pošto se podnosilac predstavke ograničio na navod da su postojale  procesne  greške  (članovi  344.  stav  2.  i  352.  stav  1.  Zakona  o  krivičnom postupku), trebalo samo da odluči o onome što je on naveo i kasnije istaknuo opširno u svom  podnesku (v. stav 13 gore). Međutim,  g. Pakelli je mogao, da se njegov advokat pojavio pred sudom, da objasni svoje navode, da iznese daljnje pojedinosti o tome ako je bilo   potrebno   i   da   obrazloži   svoje   pismene   argumente.   Mogao   je,   na   primjer, komentarisati  izjave  sudije  koji   je  bio  izvjestilac   (član  351.  Zakona  o  krivičnom postupku; v. stav 25. gore). Ovakve mogućnosti intervenisanja u toku postupka su mogle biti  veoma  važne,  zato  što  žalba,  sama  po  sebi  obiman  dokument,  sadrži  devetnaest različitih tačaka. Dalje,  kao  što  je  to  Komisija  ispravno  naglasila,  jedan  od  navoda  se  odnosi  na primjenu nove verzije člana 146. Zakona o krivičnom postupku. Kao što se da primijetiti, krivično  vijeće  Saveznog  suda  je  već  odlučilo  u  1976.  godini,  da  žalba  zbog  pogrešne primjene  materijalnog  prava,  bazirana  na  ovom  članu,  može  uspjeti  jedino  ako  je pribjegavanje zajedničkom branitelju doista bilo u suprotnosti sa interesima odbrane (v. stav 26. gore). Povrh toga, g. Rauschenbusch nije sporio ovo tumačenje. Međutim, on je nastojao  da  pokaže  da  je  postojao  sukob  interesa  u  predmetnom  slučaju.  Treba  dodati, moglo se predvidjeti da presuda koju je trebao donijeti Savezni sud ne bi bila bez značaja za  razvoj  sudske  prakse. Vlada je  sama  ustvrdila  da  je  sudska  praksa po  ovom  pitanju ostala  dosljedna  od  presude  od  29.  novembra  1977.  godine,  kojom  je  odbijena  žalba podnosioca predstavke; oni su priznali da bi usmena argumentacija o primjeni člana 146. mogla biti od neke vrijednosti.
U ovim   okolnostima,   logično   je   reći   da   lično   pojavljivanje   žalioca   ne   bi nadomjestilo odsustvo njegovog advokata: bez usluge advokata, g. Pakelli ne bi mogao napraviti  koristan  doprinos  razmatranju  pravnih  pitanja  koja  su  postavljena,  i  posebno pitanja u odnosu na član 146. Zakona o krivičnom postupku. Sud se slaže sa Komisijom po ovom pitanju.
Konačno i  iznad  svega,  žalbeni  postupak  u  ovom  predmetu  nije  proveden  uz učešće obje strane, u svakom slučaju ne u fazi pretresa. Čak i tokom pismene faze, samo je ured javnog tužioca pri Okružnom sudu Heilbornna odgovorio na žalbu koju je uložio g. Pakelli, a koga je tada još uvijek zastupao g. Rauschenbusch, i nije se izjasnio o suštini osnova o kojem se govori (v. stav 14. gore). U odnosu na Ured saveznog javnog tužioca - i bez obzira na njegovu preciznu ulogu u žalbenom postupku, njemački zakon omogućava žaliocu da osporava njegove podneske (član 349. stav 3. Zakona o krivičnom postupku; v. stav  23.  gore).  Shodno  tome,  da  se  Savezni  sud  odlučio  da  ne  održi  pretres,  Ured saveznog javnog tužilaca bi uložio svoj podnesak pismeno i dostavio ga podnosiocu žalbe koji  bi,  kako  je  on  tačno  naglasio,  tada  imao  mogućnost  da  ga  prouči,  i  po  potrebi  da odgovori na njega. Ova  mogućnost  pobijanja  tvrdnji  Ureda  javnog  tužioca  morala  je  takođe  biti dostupna  g.  Pakelliju  na  pretresu.  Odbijajući  da  mu  dodijeli  branitelja  po  službenoj dužnosti, Savezni sud mu je oduzeo, tokom usmene faze postupka, mogućnost da utiče na ishod slučaja, mogućnost koju bi imao da je postupak u cijelosti bio pismeni.
U ovim okolnostima, Sud, kao i Komisija, smatra da su interesi pravde zahtijevali da  podnosiocu  predstavke  bude  dodijeljena  pravna  pomoć  za  pretrese  pred  Saveznim sudom.
 C. Zaključak

Shodno tome, prekršen je član 6. stav 3. (c) Konvencije.
 I. NAVODNA POVREDA ČLANA 6. STAV 1.

Podnosilac predstavke  se  takođe  pozvao,  u  odnosu  na  iste  činjenice,  na  stav  1. člana 6. koji glasi kako slijedi:
"Prilikom  utvrđivanja  građanskih  prava  i  obaveza  ili  osnovanosti  bilo kakve  krivične  optužbe  protiv  njega,  svako  ima  pravo  na  pravičnu  i  javnu raspravu   u   razumnom    roku   pred   nezavisnim    i    nepristrasnim,   zakonom uspostavljenim  sudom.  Presuda  se  izriče  javno,  ali  se  novinari  i  javnost  mogu isključiti  iz  čitavog  ili  jednog  dijela  suđenja  u  interesu  morala,  javnog  reda  ili nacionalne   sigurnosti   u   demokratskom   društvu,   kada   to   nalažu   interesi maloljetnika  ili  zaštita  privatnog  života  strana  u  sporu,  ili  kada  to  sud  smatra izričito neophodnim zato što bi u posebnim okolnostima publicitet mogao nanijeti štetu interesima pravde."

 Vlada nije iznijela nijedan poseban argument o ovom pitanju.

 Kao  i  Komisija,  Sud  bi  podsjetio  da  odredbe  člana  6.  stav  3.  (c)  predstavljaju posebnu primjenu općeg principa pravičnog suđenja, iznesene u stavu 1. (v. presudu od 27. februara 1980.god. u predmetu  Deweer, serija  A  br.  35,  str.  35,  stav  156).  Shodno tome,  pitanje  da  li  je  udovoljeno  stavu  1.  nema  pravog  značaja  u  slučaju  podnosioca predstavke; ono je obuhvaćeno pitanjem da li je bilo saglasnosti sa stavom 3. (c). Odluka o  kršenju  stava  3.  (c)  oslobađa  Sud  obaveze  da  slučaj  razmatra  i  u  svjetlu  stava  1.  (v. mutatis mutandis, gore pomenutu presudu Deweer, serija A br. 35, str. 30-31, stav 56.).

III.     PRIMJENA ČLANA 50.

G. Pakelli  je  tražio  pravičnu  naknadu  prema  članu  50.  Na  prvom  mjestu,  on  je zahtijevao  da  Sud  poništi  presudu  Saveznog  suda  od  29.  novembra  1977.  godine  i  da naloži Vladi da izda službenu osudu pojedinih odjeljaka u njoj, za koje on smatra da su rasistički i diskriminatorni i stoga neprihvatljivi. Na drugom mjestu, tražio je naknadu za koju  Sud  bude  smatrao  da  odgovara  njegovom  navodnom  nematerijalnom  gubitku. Konačno, tražio je naknadu troškova i izdataka koje je imao u postupku pred Saveznim ustavnim sudom, koji je on procijenio na 668,96 DM.
Vlada je predložila da svi ovi zahtjevi budu odbijeni. Ona je tvrdila da Savezni sud, odbijanjem da postavi branioca po službenoj dužnosti, nije ničim oštetio podnosioca predstavke, te  da  je  kritika  podnosioca  predstavke  o  razlozima  ove  sudske  odluke neopravdana. U odnosu na troškove i izdatke pred Ustavnim sudom, Vlada je tvrdila da nije utvrđeno da ih je g. Pakelli morao imati; ona je takođe izjavila da traženi iznos ne odgovara tačno skali primjenjivoj u relevantno vrijeme.
Sud smatra da je u ovim okolnostima pitanje spremno za odlučivanje (pravilo 50. stav 3, prva rečenica, Pravila Suda). Sud  primjećuje,  u  odnosu  na  prvi  zahtjev,  da  nije  ovlašten  Konvencijom  da poništi presudu Federalnog suda ili da naloži Vladi da porekne odjeljke koji su predmet žalbe (v. mutatis mutandis, presudu od 13. juna 1979. g. u predmetu Marckx, serija A, str.25., stav 58, i presudu od 24. februara 1983. god. u predmetu Dudgeon, serija A br. 59, str. 8. stav 15). Bez izražavanja bilo kakvog mišljenja o ovim odjeljcima, Sud dodaje da oni ne mogu biti smatrani posljedicom kršenja člana 6. stav 3. (c).
Kao što   je   Vlada   ispravno   naglasila,   g.   Wingerter   nije   utvrdio   postojanje navodnog  nematerijalnog  gubitka,  čak  nije  ni  ukazao  na  njegovu  prirodu.  Ništa  ne ukazuje  da  je  odsustvo  branitelja  ostavilo  na  g.  Pakellija  mučni  osjećaj  izoliranosti, zbunjenosti i zanemarenosti (v. gore pomenutu presudu Artico, serija A br. 37, str. 21., stav 47); u stvari, ovo izgleda nevjerovatno, jer se on vratio u Tursku odmah u avgustu 1976. godine. U svakom slučaju, odluka o povredi, sadržana u ovoj presudi, već je dala dovoljnu naknadu za navodni nematerijalni gubitak (v. mutatis mutandis, presudu od 18. oktobra 1982. god. u predmetu La Compte, Van Leuven i De Meyere serija A br. 54, str.8. stav 16).
Troškovi i  izdaci  čija  se  naknada  traži  desili  su  se  u  pokušaju  da  se  kršenje zahtjeva člana 6. stav 3.(c) ispravi od strane Saveznog ustavnog suda (v. gore pomenutu presudu Dudgeon, serija A br. 59, str. 9., stav 20.). Povrh toga, ovo nije osporavano od strane Vlade. Međutim, oni su tvrdili da je ovaj trošak snosio branitelj, a ne podnosilac predstavke  lično,  a  kako  se  g.  Wingerter  odrekao  naplate  i,  štaviše,  zbog  statutarnih ograničenja, više nema prava da traži naplatu duga. U  stvari,  g  Pakelli  nije  do  sada  platio  svoga  advokata  za  zastupanje  pred Saveznim  ustavnim  sudom:  g.  Wingerter  mu  nije  poslao  račun  do  7.  februara  1982. godine  i  izjavio  je  da  je  to  učinio  da  bi  odgodio  isplatu,  uzimajući  u  obzir  finansijske poteškoće  podnosioca  predstavke.  U  podnesku  od  16.  juna  1980.  godine  uloženog Komisiji,  g. Wingerter je naglasio da on  još  uvijek  nije  primio  naknadu za  postupak u pitanju i da on to nije ni tražio ("ein Honorar gar nicht erst gefordert") zato što je znao da je njegov klijent bez sredstava.  Unatoč  tome,  ni  ove  izjave,  ni  druga  dokumenta  pred  Sudom  ne  pokazuju dovoljno  jasno  da  je  bilo  ikakvog  odricanja.  Doista,  kao  što  je  Predstavnik  Komisije ispravno naglasio, nije iznenađujuće da je g. Wingerter, znajući financijsku situaciju svog klijenta,  odlučio  da  mu  ne  šalje  obavijest  o  svojoj  naknadi  ranije  (v.  presudu  od  18. oktobra 1982. g. u predmetu X protiv Ujedinjenog Kraljevstva, serija A br. 55, str. 18, stav  24).  Sud  želi  ovdje  naglasiti,  kao  i  delegat, da  u  slučajevima  koji  se  tiču  ljudskih prava advokat postupa u općem interesu ako pristane da zastupa ili da pomaže stranci čak ako ova i nije u poziciji da mu odmah plati. U odnosu na argument koji se tiče zakonskih ograničenja prava g. Wngertera da nadoknadi svoje potraživanje, ovo nije pitanje opće politike i na njega se može pozivati samo g. Pakelli lično. Odlučujući na osnovu pravičnosti, Sud nalazi da je iznos od 668,96 DM tražen za troškove i izdatke razuman.
 

IZ OVIH RAZLOGA SUD JEDNOGLASNO

Odlučuje da je povrijeđen stav 3. (c) člana 6. Konvencije;
Odlučuje da nije potrebno da razmatra slučaj prema stavu 1. člana 6;
Odlučuje da je odgovorna država dužna platiti podnosiocu predstavke, za pravne troškove i  izdatke,  iznos  od  šest  stotina  šezdeset  osam  njemačkih  maraka  i devedeset šest feniga (668,96 DM) i odbija ostatak zahtjeva za pravičnu naknadu.
Izrađeno u Zgradi ljudskih  prava, Strasbourg, dana dvadest petog aprila, hiljadu devetsto   osamdeset   treće  na   engleskom  i   francuskom,  a   francuski  tekst   je autentičan.

Gérard WIA,RDA Predsjednik

Marc-André EISSEN, Registrar