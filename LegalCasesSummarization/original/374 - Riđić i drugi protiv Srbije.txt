TREĆE ODELjENjE

PREDMET RIĐIĆ I DRUGI protiv SRBIJE
(Predstavke br. 53736/08, 53737/08, 14271/11, 17124/11, 24452/11 i 36515/11)

PRESUDA

STRAZBUR
1. jul 2014. godine

Ova presuda će postati pravosnažna u okolnostima utvrđenim članom 44. stav 2. Konvencije. Ona može biti predmet redaktorskih izmena.

 

U predmetu Riđić i drugi protiv Srbije, Evropski sud za ljudska prava (Treće odeljenje), na zasedanju veća u sastavu:

Josep Casadevall, predsednik,

Alvina Gyulumyan,

Dragoljub Popović,

Luis López Guerra,

Johannes Silvis,

Valeriu Griţco,

Iulia Antoanella Motoc, sudija,

i Santiago Quesada, sekretar Section Registrar,

Posle većanja na zatvorenoj sednici 10. juna 2014. godine,

Donosi sledeću presudu, koja je usvojena tog dana:

POSTUPAK

1. Predmet je formiran na osnovu šest posebnih predstavki protiv Srbije koje su Sudu podnete prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija").

2. Svi podnosioci predstavki su bili srpski državljani. Dodatni lični podaci, datumi podnošenja njihovih pritužbi Sudu, i informacije u vezi sa njihovim pravnim zastupnikom iznete su u Aneksu ove presude.

3. Vladu Srbije (u daljem tekstu: "Vlada") je prvobitno zastupao njen bivši zastupnik, gospodin S. Carić, a kasnije njen sadašnji zastupnik, gospođa V. Rodić.

4. Podnosioci predstavki prituživali su se prema članu 6. stav 1. Konvencije, zbog dužine izvršnog postupka u pitanju, istovremeno tvrdeći da ustavna žalba ne bi bila delotvorno domaće pravno sredstvo u posebnim okolnostima njihovih predmeta.

5. Predstavke su 6. maja 2013. godine dostavljene Vladi. Sud je 1. februara 2014. godine promenio sastav Odeljenja (Pravilo 25 stav 1.). Ovaj predmet je stoga dodeljen Trećem odeljenju u novom sastavu (Pravilo 52 stav 1.).

ČINjENICE

I. OKOLNOSTI PREDMETA

6. Činjenice, kako su ih stranke iznele, mogu se sumirati na sledeći način.

A. Uvod

7. Svi podnosioci predstavki bili su zaposleni u preduzeću "Rudnik bakra Majdanpek", preduzeću za proizvodnju bakra iz Majdanpeka ("dužnik").

8. U periodu od 2001. godine do 2005. godine svi oni su pokrenuli posebne parnične postupke protiv dužnika, tražeći materijalno obeštećenje po raznim osnovima.

B. U odnosu na prvog podnosioca predstavke (gospodin Ilija Riđić, predstavka broj 53736/08)

9. Opštinski sud iz Majdanpeka je 10. juna 2002. godine presudio u korist prvog podnosioca predstavke i naložio dužniku da mu isplati:

(a) neisplaćene zarade od 31. maja 1998. godine do 20. jula 2001. godine, zajedno sa zakonskom kamatom;

(b) doprinose za penzijsko, invalidsko, zdravstveno osiguranje i druge doprinose za isti period; i

(v) njegove sudske troškove.

10. Presuda je postala pravosnažna 2. oktobra 2002. godine.

11. Pošto je primio samo iznose navedene pod (b) u gornjem tekstu, prvi podnosilac predstavke je 17. decembra 2002. godine podneo predlog za izvršenje gore navedene presude pred Opštinskim sudom u Majdanpeku.

12. Sud je 10. januara 2003. godine usvojio predlog prvog podnosioca predstavke i doneo rešenje o izvršenju. Isti sud je 21. januara 2004. godine doneo dodatno rešenje u istom smislu.

13. Izvršni postupak je prekinut 18. januara 2006. godine.

14. U maju 2011. godine, posle vraćanja na posao, prvom podnosiocu predstavke su isplaćeni svi iznosi dosuđeni u njegovu korist.

B. U odnosu na drugog podnosioca predstavke (gospodin Slobodan Srbu, predstavka broj 53737/08)

15. Opštinski sud u Majdanpeku je 25. aprila 2002. godine presudio u korist drugog podnosioca predstavke i naložio dužniku da mu isplati:

(a) neisplaćene zarade od 1. novembra 1999. godine do 1. avgusta 2000. godine, zajedno sa zakonskom kamatom;

(b) doprinose za penzijsko, invalidsko, zdravstveno osiguranje i druge doprinose za isti period; i

(v) njegove sudske troškove.

16. Presuda je postala pravosnažna 19. juna 2002. godine.

17. Pošto je primio samo iznose navedene pod (b) u gornjem tekstu, drugi podnosilac predstavke je 17. decembra 2002. godine podneo predlog za izvršenje gore navedene presude pred Opštinskim sudom u Majdanpeku.

18. Sud je 10. januara 2003. godine usvojio predlog drugog podnosioca predstavke i doneo rešenje o izvršenju.

19. Izvršni postupak je prekinut 18. januara 2006. godine.

20. U julu 2011. godine, posle vraćanja na posao, drugom podnosiocu predstavke su isplaćeni svi iznosi dosuđeni u njegovu korist.

V. U odnosu na trećeg podnosioca predstavke (gospodin Milan Mitić, predstavka broj 14271/11)

21. Dana 8. februara 2001. godine i 7. februara 2002. godine, pri čemu je ovom drugom datumu prethodilo kratko ponovno ponavljanje postupka, Opštinski sud u Majdanpeku je presudio u korist trećeg podnosioca predstavke i naložio dužniku da mu isplati neisplaćene zarade za period od 1. aprila 1998. godine do 28. februara 2000. godine, zajedno sa zakonskom kamatom, kao i sudske troškove.

22. Ove presude su postale pravosnažne do 12. aprila 2002. godine.

23. Neodređenih datuma, treći podnosilac predstavke je podneo posebne predloge za izvršenje gore navedenih presuda pred Opštinskom sudom u Majdanpeku.

24. Sud je 19. juna 2001. godine, odnosno 13. novembra 2003. godine, usvojio predloge trećeg podnosioca predstavke i doneo rešenja o izvršenju.

25. Izvršni postupak je prekinut 20. februara 2006. godine.

26. U maju 2011. godine, posle vraćanja na posao, trećem podnosiocu predstavke su isplaćeni svi iznosi dosuđeni u njegovu korist.

G. U odnosu na četvrtog podnosioca predstavke (gospodin Bora Lazarević, predstavka broj 17124/11)

27. Opštinski sud u Majdanpeku je 23. oktobra 2001. godine je presudio u korist četvrtog podnosioca predstavke i naložio dužniku da mu isplati neisplaćene zarade za period od 1. decembra 1998. godine do 31. decembra 1999. godine, zajedno sa zakonskom kamatom, kao i sudske troškove.

28. Ova presuda je postala pravosnažna do 22. novembra 2001. godine.

29. Četvrti podnosilac predstavke je 27. februara 2002. godine podneo predlog za izvršenje gore navedene presude pred Opštinskim sudom u Majdanpeku.

30. Sud je istog dana usvojio predlog četvrtog podnosioca predstavke i doneo rešenje o izvršenju.

31. Izvršni postupak je prekinut 20. februara 2006. godine.

32. U maju 2011. godine, posle vraćanja na posao, četvrtom podnosiocu predstavke su isplaćeni svi iznosi dosuđeni u njegovu korist.

D. U odnosu na petog podnosioca predstavke (gospodin Milorad Antonijević, predstavka broj 24452/11)

33. Opštinski sud u Majdanpeku je 11. septembra 2002. godine presudio u korist petog podnosioca predstavke i naložio dužniku da mu isplati neisplaćene zarade za period od 19. decembra 1997. godine do 28 marta 2002. godine, zajedno sa zakonskom kamatom, kao i njegove sudske troškove.

34. Ova presuda je postala pravosnažna do 24. oktobra 2002. godine.

35. Peti podnosilac predstavke je 30. oktobra 2002. godine podneo predlog za izvršenje gore navedene presude pred Opštinskim sudom u Majdanpeku.

36. Sud je 1. novembra 2002. godine usvojio predlog petog podnosioca predstavke i doneo rešenje o izvršenju.

37. Tokom 2003. godine i 2004. godine, dužnik je isplatio deo potraživanja petog podnosioca predstavke.

38. Izvršni postupak je prekinut 3. februara 2006. godine.

39. U junu 2011. godine, posle vraćanja na posao, petom podnosiocu predstavke su isplaćeni svi iznosi dosuđeni u njegovu korist.

Đ. U odnosu na šestog podnosioca predstavke (gospodin Goran Pobrić, predstavka broj 36515/11)

40. Opštinski sud u Majdanpeku je 7. decembra 2005. godine presudio u korist šestog podnosioca predstavke i naložio dužniku da mu isplati naknadu za nematerijalnu štetu pretrpljenu zbog povrede na radu, zajedno sa zakonskom kamatom, i njegove sudske troškove.

41. Do 31. marta 2006. godine ova presuda je postala pravosnažna.

42. Šesti podnosilac predstavke je 1. juna 2006. godine podneo predlog za izvršenje gore navedene presude pred Opštinskim sudom u Majdanpeku.

43. Sud je 14. juna 2006. godine usvojio predlog šestog podnosioca predstavke i doneo rešenje o izvršenju.

44. Izvršni postupak je prekinut 30. avgusta 2006. godine.

45. U maju 2011. godine, posle vraćanja na posao, šestom podnosiocu predstavke su isplaćeni svi iznosi dosuđeni u njegovu korist.

E. Ostale relevantne činjenice u odnosu na sve podnosioce predstavke

46. Nijedan podnosilac predstavki nije podneo žalbu Ustavnom sudu, radi naknade nematerijalne štete pretrpljene zbog dužine izvršnog postupka u pitanju.

I. Status dužnika

47. Izgleda da je dužnik od aprila 2014. godine preduzeće sa pretežno državnim ili društvenim kapitalom i da je i dalje u postupku restrukturiranja.

II. RELEVANTNO DOMAĆE PRAVO I PRAKSA

A. Ustav Republike Srbije (objavljen u "Službenom glasniku Republike Srbije" - "Službeni list RS" - broj 98/06)

48. Član 18. propisuje, između ostalog, da se "[lj]udska ... prava zajemčena Ustavom ostvaruju neposredno". Odredbe o "ljudskim ... pravima tumače se ... u skladu sa važećim međunarodnim standardima ... kao i praksom međunarodnih institucija koje vrše nadzor njihovog sprovođenja."

49. Član 32. stav 1. propisuje, između ostalog, pravo na suđenje u razumnom roku u parničnom kontekstu.

50. Član 170. propisuje da se "ustavna žalba može podneti protiv pojedinačnih odluka ili radnji državnih tela ili organizacija koje sprovode poverena javna ovlašćenja kojima se povređuju ili uskraćuju ljudska ili manjinska prava i slobode zajemčene ustavom, ako su drugi pravni lekovi za njihovu zaštitu već iscrpljeni ili nisu propisani."

51. Ustav je stupio na snagu 8. novembra 2006. godine.

B. Zakon o Ustavnom sudu (objavljen u "Službenom glasniku RS", br. 109/07, 99/11 i 18/13)

52. Relevantne odredbe ovog Zakona glase kako sledi:

Član 82. stav 2.

"Ustavna žalba može se izjaviti i ako nisu iscrpljena pravna sredstva, u slučaju kada je podnosiocu žalbe povređeno pravo na suđenje u razumnom roku."

Član 84. stav 1.

"Ustavna žalba se može izjaviti u roku od 30 dana od dana dostavljanja pojedinačnog akta, odnosno od dana preduzimanja radnje ...[u pitanju]..."

V. Praksa Ustavnog suda

53. Ustavni sud je uobičajeno dosuđivao naknadu nematerijalne štete koju su pretrpeli podnosioci ustavnih žalbi kojima je bilo povređeno pravo na suđenje u razumnom roku, uključujući i slučajeve u kojima su sporni parnični postupci pokrenuti pre stupanja na snagu Ustava iz 2006. godine, ali su nastavljeni posle toga (videti stav 51. u gornjem tekstu). On je takođe uzeo u obzir dužinu spornih postupaka pre i posle ovog datuma (videti, među mnogim drugim odlukama, Už. br. 391/08, 143/09, 1387/09, 5466/10, 1063/12, 5660/12 od 9. aprila 2009. godine, 17. marta 2010. godine, 17. februara 2011. godine, 20. decembra 2012. godine, 30. maja 2012. godine i 7. februara 2013. godine).

54. U jednom broju drugih predmeta, koji nisu u vezi sa pritužbama na dužinu postupka, Ustavni sud je odbacio ustavne žalbe na presude/odluke donete pre stupanja na snagu Ustava iz 2006. godine kao nekompatibilne ratione temporis (videti, na primer, Už. br. 136/07, 127/08 i 190/07 od 15. maja 2008. godine, 12. juna 2008 . godine i 15. maja 2008. godine, kao i Už. br. 157/07, 72/07 i 218/07 od 12. juna 2008. godine).

G. Pravno shvatanje Vrhovnog kasacionog suda od 24. februara 2011. godine sa obrazloženjem od 25. marta 2011. godine

55. U svom pravnom shvatanju Vrhovni kasacioni sud je utvrdio da se izvršni postupak zbog isplate materijalnih potraživanja iz radnog odnosa, koja su utvrđena pravosnažnim sudskim presudama, ne može obustaviti čak ni kada je dužnik u postupku restrukturiranja kao deo procesa privatizacije. S tim u vezi on se, između ostalog, pozvao na član 18. Ustava i raniju sudsku praksu samog Suda o ovim pitanjima (videti stav 48. u gornjem tekstu; videti takođe R. Kačapor i druge podnositeljke predstavke protiv Srbije, br. 2269/06, 3041/06, 3042/06, 3043/06, 3045/06 i 3046/06, 15. januar 2008 . godine; Crnišanin i druge podnositeljke predstavke protiv Srbije, br. 35835/05, 43548/05, 43569/05 i 36986/06, 13. januar 2009. godine; i Vlahović protiv Srbije, broj 42619/04, 16. decembar 2008. godine).

PRAVO

I. SPAJANjE PREDSTAVKI

56. Sud smatra da, u skladu sa Pravilom 42 stav 1. Poslovnika Suda, predstavke treba spojiti, s obzirom na sličnu činjeničnu i pravnu osnovu.

II. NAVODNE POVREDE ČLANA 6. STAVA 1. KONVENCIJE

57. Podnosioci predstavki prituživali su se, prema članu 6. stav 1. Konvencije, zbog dužine izvršnog postupka u njihovim predmetima.

58. Član 6. stav 1, u relevantnom delu glasi, kako sledi:

"Svako, tokom odlučivanja o njegovim građanskim pravima i obavezama ..., ima pravo na ... raspravu u razumnom roku pred ... sudom..."

A. Dopuštenost

1. Podnesci stranaka

59. Vlada je iznela da su podnosioci predstavki propustili da traže obeštećenje pred Ustavnim sudom. Njihove pritužbe bi, prema tome, trebalo odbaciti zbog neiscrpenosti domaćih pravnih lekova. Vlada se konkretno pozvala na presudu Vinčić, kao i na odluke Marinković i Milunović i Čekrlić, u ovom kontekstu (Vinčić i drugi protiv Srbije, broj 44698/06 i ostale, 1. decembar 2009. godine; Milunović i Čekrlić protiv Srbije (odluka), br. 3716/09 i 38051/09, 17. maj 2011. godine; i Marinković protiv Srbije (odluka) broj 5353/11, 29. januar 2013. godine).

60. Vlada je dalje primetila da iako se pitanje iscrpenosti domaćih pravnih lekova uobičajeno utvrđuje u odnosu na datum kada su predstavke podnete, u posebnim okolnostima datog predmeta izuzeća se mogu opravdati (videti, na primer, Baumann protiv Francuske, broj 33592/96, stav 47, ECHR 2001-V (izvodi); Brusco protiv Italije, (odluka), broj 69789/01, ECHR 2001-IX; i Nogolica protiv Hrvatske (odluka), broj 77784/01, 5. septembar 2002. godine; videti takođe Marinković, citiran u gornjem tekstu, u kojima je, prema stavu Vlade, Sud utvrdio da, u kontekstu društvenih preduzeća, ustavnu žalbu treba smatrati delotvornim domaćim pravnim lekom počev od 22. juna 2012. godine).

61. Najzad, Vlada je podsetila da Ustavni sud dosledno dosuđuje obeštećenje za nematerijalnu štetu pretrpljenu zbog kršenja prava podnosilaca žalbi na suđenje u razumnom roku, uključujući i predmete u kojima je sporni parnični postupak bio pokrenut pre stupanja na snagu novog Ustava, ali su se nastavili posle toga. U takvim slučajevima Ustavni sud je takođe uzeo u obzir dužinu postupka pre i posle navedenog datuma (videti stav 53. u gornjem tekstu).

62. Podnosioci predstavki su ostali pri stavu da se ustavna žalba ne može smatrati delotvornom u smislu člana 35. stav 1. Konvencije u veoma specifičnim okolnostima njihovih predmeta. Ustavni sud posebno nije bio spreman da se bavi pritužbama u vezi sa presudama i/ili odlukama donetim pre 8. novembra 2006. godine, što je datum kada je novi Ustav stupio na snagu (videti stav 54. u gornjem tekstu). Takođe, prvi, drugi, treći i šesti podnosilac predstavki izneli su da su, čak i ako bi se ustavna žalba mogla smatrati delotvornim pravnim lekom u odnosu na društvena preduzeća počev od 22. juna 2012. godine, predstavke koje su dovele do konkretnog predmeta podnete pre tog datuma (videti Marinković, citiran u gornjem tekstu).

2. Relevantna načela

63. Sud podseća da se on, prema članu 35. stav 1 . Konvencije, može baviti nekom predstavkom samo pošto su iscrpeni svi domaći pravni lekovi. Svrha člana 35. je da se državama ugovornicama pruži prilika da spreče ili isprave povrede koje su navodno počinile pre nego što se pritužbe dostave Sudu (videti, na primer, Mifsud protiv Francuske (odluka) [VV], broj 57220/00, stav 15, ECHR 2002-VIII).

64. Obaveza iscrpenosti domaćih pravnih lekova, prema tome, zahteva od podnosioca predstavke da normalno koristi pravne lekove koji su delotvorni, dovoljni i dostupni u odnosu na povredu njegovih prava prema Konvenciji. U domaćem postupku ne mora se izričito pozivati na povredu prava prema Konvenciji ukoliko je pritužba podneta bar prećutno (videti Castells protiv Španije, 23. april 1992. godine, stav 32, serija A broj 236; i Akdivar i drugi protiv Turske, 16. septembar 1996. godine, stav 66, Izveštaji o presudama i odlukama 1996-IV). Podnosioci predstavki moraju, međutim, poštovati važeća pravila i postupke prema domaćem pravu, a ako to ne učine njihova predstavka verovatno neće ispunjavati uslov prema članu 35. stav 1. (videti, na primer, Cardot protiv Francuske, 19. mart 1991. godine, stav 34, serija A broj 200; i Akdivar, citiran u gornjem tekstu, stav 66.).

65. Da bi bilo delotvorno, pravno sredstvo mora biti u stanju da neposredno ispravi spornu situaciju i mora ponuditi razumne izglede za uspeh (videti Balogh protiv Mađarske, broj 47940/99, stav 30, 20. jul 2004. godine; i Sejdovic protiv Italije [VV], broj 56581/00, stav 46, ECHR 2006-II). Sud je takođe često isticao potrebu da se pravilo iscrpenosti primenjuje sa određenim stepenom fleksibilnosti i bez preteranog formalizma (videti Ringeisen protiv Austrije, 16. jul 1971. godine, stav 89, serija A broj 13; i Akdivar, citiran u gornjem tekstu, stav 69.).

66. U smislu tereta dokazivanja, na Vladi je koja tvrdi da nisu iscrpena domaća pravna sredstva da zadovolji Sud da je delotvorno pravno sredstvo bilo dostupno i u teoriji i u praksi u relevantnom trenutku (videti, između ostalog, Vernillo protiv Francuske, presuda od 20. februara 1991. godine, stav 27, serija A broj 198, i Dalia protiv Francuske, presuda od 19. februara 1998. godine, stav 38, Izveštaji 1998-I). Pošto se ovaj dokaz tereta zadovolji na podnosiocu predstavke je da utvrdi da je pravno sredstvo koje je Vlada ponudila zapravo iscrpeno ili da je iz nekog razloga neodgovarajuće i nedelotvorno u posebnim okolnostima predmeta i da su postojale posebne okolnosti koje su ga oslobađale tog zahteva (videti Dankevich protiv Ukrajine, broj 40679/98, stav 107, 29. april 2003. godine; i Akdivar, citiran u gornjem tekstu, stav 68.).

67. Pitanje iscrpenosti domaćih pravnih lekova obično se utvrđuje pozivanjem na datum kada je predstavka podneta Sudu (videti Baumann, citiran u gornjem tekstu, stav 47.). Ovo pravilo, međutim, podleže izuzecima koji se mogu opravdati posebnim okolnostima svakog predmeta (videti, na primer, Nogolica, citiran u gornjem tekstu; i Pikić protiv Hrvatske, broj 16552/02, st. 30-33, 18. januar 2005. godine).

3. Ocena Suda

68. U predmetu Vinčić Sud je utvrdio da "bi ustavnu žalbu trebalo, u načelu, smatrati delotvornim domaćim pravnim sredstvom u okviru značenja člana 35. stav 1. Konvencije u odnosu na sve predstavke podnete [protiv Srbije] od 7. avgusta 2008. godine" (Vinčić i drugi, citiran u gornjem tekstu, stav 51.). Ovo uopšteno obuhvata i pritužbe zbog dužine /neizvršenja, u vezi sa čim je Ustavni sud uobičajeno dosuđivao obeštećenje za pretrpljenu nematerijalnu štetu (videti, među mnogim drugim odlukama, Už. br. 391/08, 143/09, 1387/09, 5466/10, 1063/12, 5660/12 od 9. aprila 2009. godine, 17. marta 2010. godine, 17. februara 2011. godine, 20. decembra 2012. godine, 30. maja 2012. godine i 7. februara 2013. godine; videti takođe Vidaković protiv Srbije (odluka), broj 16231/07, 24. maj 2011. godine).

69. U predmetu Milunović i Čekrlić, Sud je, međutim, našao da se ustavna žalba "ne može smatrati delotvornom" u vezi sa neizvršenjem presuda donetih u odnosu na društvena/državna preduzeća1 pošto bi u predmetima ove vrste "sveobuhvatno ustavno obeštećenje, pored utvrđivanja povrede gde je to opravdano, trebalo da obuhvati i naknadu pretrpljene materijalne i nematerijalne štete" (Milunović i Čekrlić, citiran u gornjem tekstu). Sud je objasnio da je nekoliko puta Ustavni sud samo utvrdio povredu i dosudio obeštećenje za pretrpljenu nematerijalnu štetu, ali nije naložio državi da podnosiocu žalbe isplati materijalnu štetu, tj. navedene iznose dosuđene pravosnažnim presudama u pitanju (ibid.; prvu od ovih odluka Ustavni sud je doneo 16. jula 2009. godine).

70. U predmetu Marinković, posle toga, Sud je bio mišljenja da se ustavna žalba i dalje ne može smatrati delotvornom u predmetima u kojima je reč o obavezi Tužene države za neizvršenje presuda donetih protiv društvenih/državnih preduzeća "u postupku restrukturiranja". Međutim, u vezi sa takvim preduzećima u stečajnom postupku i/ili onima koja su prestala da postoje, Sud je zaključio da bi "ustavnu žalbu trebalo u načelu smatrati delotvornim domaćim pravnim lekom" u odnosu na "sve predstavke podnete od 22. juna 2012. godine nadalje" (Marinković, citiran u gornjem tekstu). Sud je objasnio da je u prethodnom kontekstu Ustavni sud i dalje samo bio spreman da podnosiocima žalbe dosuđuje obeštećenje za pretrpljenu nematerijalnu štetu, ali da se u drugom kontekstu njegova praksa razvila, što znači da je podnosiocima ustavnih žalbi dosuđivana naknada za pretrpljenu i materijalnu i nematerijalnu štetu (ibid.).

71. Najzad, u predmetu Ferizović, iz novije prakse, utvrđeno je da je Ustavni sud konačno "u potpunosti uskladio" svoj pristup neizvršenju presuda donetih protiv društvenih/državnih preduzeća u restrukturiranju sa relevantnom sudskom praksom Suda (videti Ferizović protiv Srbije (odluka), broj 65713/13, 26. novembar 2013. godine; videti takođe stav 69. u gornjem tekstu). Ustavnu žalbu, prema tome, treba takođe smatrati delotvornim domaćim pravnim lekom u odnosu na tu poslednju preostalu kategoriju predmeta počev od 4. oktobra 2013. godine (ibid.).

72. S obzirom na gore navedeno i u kontekstu konkretnog predmeta, Sud primećuje da su, sa jedne strane, pošto su pravosnažne presude u pitanju bile izvršene u međuvremenu, podnosioci predstavke mogli dobiti naknadu pred Ustavnim sudom za svu pretrpljenu nematerijalnu štetu (videti stav 53. u gornjem tekstu). Sa druge strane, međutim, bilo bi nesrazmerno da se od podnosilaca predstavki traži da se obrate Ustavnom sudu za obeštećenje posle više od tri, odnosno pet godina, pošto su već podneli predstavke Sudu (videti, uz odgovarajuće izmene, Cvetković protiv Srbije, broj 17271/04, stav 41, 10. jun 2008. godine; i Pikić, citiran u gornjem tekstu). Dakle, ako bi oni sada bili odbijeni zbog neiscrpenosti, podnosioci predstavke više ne bi mogli da podnesu ustavne žalbe zbog roka utvrđenog članom 84. stav 1. Zakona o Ustavnom sudu, koji bi istekao 30 dana posle izvršenja svake presude donete u korist podnosilaca predstavke (videti stav 52. u gornjem tekstu; uporediti i uporediti po suprotnosti sa presudama Nogolica i Brusco, obe citirane u gornjem tekstu, gde nije postajala takva prepreka).

73. Tu je i pitanje predvidljivosti. Konkretno, kao što je primećeno u gornjem tekstu, u predmetu Milunović i Čekrlić Sud je naveo da kada je reč o društvenim/državnim preduzećima "sveobuhvatno ustavno obeštećenje, pored utvrđivanja povrede gde je to opravdano, trebalo bi da obuhvati naknadu i pretrpljene materijalne i nematerijalne štete". Naravno, za razliku od predmetnog slučaja, to se odnosilo na situaciju gde još nije isplaćena nikakva naknada, ali u ovoj odluci ne postoji ni očigledan nagoveštaj, ili u predmetu Marinković, nakon toga, u smislu da bi podnosioci žalbe čije su presude u međuvremenu izvršene trebalo naknadno da se obrate Ustavnom sudu za obeštećenje za pretrpljenu nematerijalnu štetu (Milunović i Čekrlić, i Marinković, sve citirane u gornjem tekstu). Samo je u nedavnom predmetu Ferizović Sud nedvosmisleno utvrdio da bi ustavnu žalbu trebalo smatrati delotvornim pravnim lekom u odnosu na sva društvena/državna preduzeća počev od 4. oktobra 2013. godine, uključujući i preduzeća kao što je dužnikovo u ovom predmetu (tj. preduzeće u restrukturiranju; videti Ferizović, citiran u gornjem tekstu).

74. S obzirom na gore navedeno, Sud odbacuje primedbu Vlade u vezi sa neiscrpenošću domaćih pravnih lekova. Podrazumeva se, međutim, da će sve predstavke kao što je predstavka podnosilaca predstavki podnete Sudu počev od 4. oktobra 2013. godine, morati da se odbace zbog neiscrpenosti ukoliko pre toga nije bilo odgovarajućeg pokušaja da se ostvari ustavno obeštećenje. Pritužbe podnosilaca predstavki nisu takođe očigledno neosnovane, u smislu člana 35. stav 3 (a) Konvencije, niti su nedopuštene po nekom drugom osnovu. One se, prema tome, moraju proglasiti dopuštenim.

______________

1 Podrazumeva se da se pozivanje na državna preduzeća u ovom kontekstu odnosi samo na preduzeća koja su prvobitno bila društvena preduzeća, ali gde je kasnije došlo do promene strukture njihovog kapitala, što je za rezultat imalo preovlađujući državni i društveni kapital (videti Rašković i Milunović protiv Srbije, br. 1789/07 i 28058/07, stav 71, 31. maj 2011. godine).

B. Osnovanost

75. Podnosioci predstavki su ponovo potvrdili svoje pritužbe, pri čemu Vlada nije dala komentar.

76. Sud podseća da se izvršenje presude koju je sud doneo mora smatrati sastavnim delom "suđenja" u smislu člana 6. (videti Hornsby protiv Grčke, presuda od 19. marta 1997. godine, Izveštaji o presudama i odlukama 1997-II, str. 510, stav 40.). Zakašnjenje u izvršenju presude može se opravdati posebnim okolnostima. Ono, međutim, ne sme biti takvo da ugrožava suštinu prava zaštićenog prema članu 6. stav 1. (videti Immobiliare Saffi protiv Italije [VV], broj 22774/93, stav 74, ECHR 1999-V).

77. Sud je takođe već utvrdio da je Tužena država odgovorna za dugove preduzeća sa pretežno društvenim/državnim kapitalom, zbog čega se ni nedostatak sopstvenih sredstava ni nemaština dužnika ne mogu navoditi kao valjan izgovor za preterana zakašnjenja u ovom konkretnom kontekstu izvršenja (videti, među mnogim drugim autoritetima, R. Kačapor i drugi, citiran u gornjem tekstu, stav 114; i Crnišanin i drugi, citiran u gornjem tekstu, stav 124.).

78. S obzirom na gore navedeno i ako se vratimo na ovaj predmet, Sud primećuje da srpske vlasti nisu iznele nijedan razlog za propust da preduzmu sve neophodne mere kako bi izvršili presude u pitanju u periodu od 3. marta 2004. godine do 1. juna 2006. godine, a to su datumi stupanja Konvencije na snagu u odnosu na Srbiju i pokretanja izvršnog postupka u vezi sa šestim podnosiocem predstavke, i maja, juna i jula 2011. godine, kada su podnosiocima predstavki konačno isplaćeni puni iznosi dosuđeni u njihovu korist (videti, uz odgovarajuće izmene, Vlahović, citiran u gornjem tekstu, st. 77 (i), 78. i 87, gde je pravosnažna presuda doneta protiv društvenog preduzeća izvršena posle zakašnjenja od tri godine). Dalje se podrazumeva da, kao što je istakao Vrhovni kasacioni sud, izvršne postupke za isplatu svih novčanih potraživanja iz radnog odnosa ne bi trebalo prekidati čak i kada je dužnik u postupku restrukturiranja kao dela procesa privatizacije (videti stav 55. u gornjem tekstu).

79. Prema tome, podnosioci predstavki su pretrpeli povredu svojih prava zajemčenih članom 6. stav 1. Konvencije.

III. PRIMENA ČLANA 41. KONVENCIJE

80. Član 41. Konvencije propisuje:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta, troškovi

81. Svaki podnosilac predstavke tražio je naknadu u iznosu od 5.000 evra (EUR) na ime propusta Tužene države da na vreme izvrši presude u pitanju. Prvi, drugi, treći i šesti podnosilac predstavki takođe su tražili po EUR 782 za troškove nastale pred Sudom.

82. Vlada je osporila ove zahteve. Ona je dodatno tvrdila da su, u svakom slučaju, zahtevi četvrtog i petog podnosioca predstavke zakasneli.

83. U vezi sa ovim drugim pitanjem, primećeno je da je Sud 14. avgusta 2013. godine primio pisane zahteve za pravično zadovoljenje četvrtog i petog podnosioca predstavke od 9. avgusta 2013. godine, sasvim pre roka koji je bio do 2. septembra 2013. godine.

84. S obzirom na sudsku praksu (videti Stošić protiv Srbije, broj 64931/10, st. 66. i 67, 1. oktobar 2013. godine), Sud smatra da je opravdano i pravično da se svakom podnosiocu predstavke dosudi po EUR 2.000, koji iznos treba da pokrije svu nematerijalnu štetu kao i troškove.

B. Zatezna kamata

85. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

 

IZ TIH RAZLOGA, SUD JEDNOGLASNO,

1. Odlučuje da predstavke združi;

2. Proglašava predstavke dopuštenim;

3. Utvrđuje da je došlo do povrede člana 6. stava 1 . Konvencije;

4. Utvrđuje

(a) da Tužena država treba da svakom podnosiocu predstavke isplati, u roku od tri meseca od datuma kada ova presuda postane pravosnažna u skladu s članom 44. stav 2. Konvencije, po 2.000 evra (dve hiljade evra) na ime nematerijalne štete, troškova, plus porez koji se može naplatiti na ovaj iznos, koje treba pretvoriti u valutu Tužene države po kursu važećem na dan isplate;

(b) da po isteku gore navedena tri meseca do isplate, treba platiti običnu kamatu na gore navedeni iznos po stopi koja je jednaka najnižoj kamatnoj stopi Evropske centrale banke uz dodatak od tri procentna poena;

5. Odbija preostali deo zahteva podnosilaca predstavke za pravično zadovoljenje.

 

Sastavljeno na engleskom, i dostavljeno u pisanoj formi dana 1. jula 2014. godine, prema Pravilu 77 st. 2. i 3. Poslovnika Suda.

 

Santiago Quesada                  Josep Casadevall

Sekretar                                Predsednik