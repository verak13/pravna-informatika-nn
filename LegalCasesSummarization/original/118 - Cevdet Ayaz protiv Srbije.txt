Odluke Komiteta protiv mučenja

DžEVDET AJAZ (Cevdet Ayaz) protiv SRBIJE

(Predstavka br. 867/2017, CAT/C/67/D/867/2017)

KOMITET PROTIV MUČENjA

Šezdeset i sedma sednica sednica

(22. jul – 9. avgust 2019.)

Odluka Komiteta protiv mučenja u skladu sa članom 22 Konvencije protiv mučenja i drugih svirepih, nečovečnih ili ponižavajućih kazni ili postupaka:

(...)

Predstavka br. 867/2017

Podnosilac predstavke:       Dževdet Ajaz (kojeg zastupa branilac Kovačević i Trkulja, Beogradski centar za ljudska prava)

Navodna žrtva:                      podnosilac predstavke

Država potpisnica:              Srbija

Datum podnošenja predstavke (prvog podneska): 7. decembar 2017.

Referenca dokumenta:          Odluka doneta u skladu sa pravilom 114. i 115. Poslovnika Komiteta preneta Državi 11. decembra 2017. (nije izdata u obrascu dokumenta)

Datum usvajanja odluke:          2. avgust 2019.

Predmet:                                 Rizik od torture u slučaju deportacije u zemlju porekla (zabrana proterivanja ili vraćanja); sprečavanje torture

Suštinsko pitanje:              Deportacija žalioca iz Srbije u Tursku

Proceduralno pitanje:          Nema

Članovi Konvencije:               3. i 15.

Komitet protiv mučenja, osnovan u skladu sa članom 17 Konvencije UN protiv mučenja i drugih svirepih, nečovečnih ili ponižavajućih postupaka ili kazni na sednici održanoj 2. avgusta 2019. godine okončavši razmatranje predstavke br. 867/2017, koja je u ime Dževdeta Ajaza podneta Komitetu protiv mučenja u skladu sa članom 22 Konvencije UN protiv mučenja i drugih svirepih, nečovečnih ili ponižavajućih postupaka ili kazni,

Uzevši u obzir sve informacije koje su mu podnosioci stavili na raspolaganje, Usvojio je sledeću:

Odluku u skladu sa članom 22, st. 7 Konvencije protiv mučenja:
1.1. Podnosilac žalbe je Dževdet Ajaz, državljanin Turske kurdskog porekla rođen 1973. godine. U trenutku podnošenja ove prepiske, podnosilac žalbe je pod rizikom od ekstradicije Turskoj. Tvrdio je da bi njegova ekstradicija dovela do kršenja člana 3. od strane Srbije, a u vezi sa članom 15. Konvencije. Srbija je dala izjavu u skladu sa članom 22. Konvencije 12. marta 2001. godine. Žalioca zastupa branilac.

1.2. Komitet je 11. decembra 2017. godine, postupajući preko svog Izvestioca o novim žalbama i prelaznim merama, zatražio od Države potpisnice da se uzdrži od proterivanja žalioca u Tursku dok se ne razmotri njegova žalba. Država potpisnica je 5. novembra 2018. godine savetovala Komitet da zahtev Komiteta za prelaznim merama nije poslat Ministarstvu pravde Srbije na vreme kako bi sprečio ekstradiciju žalioca, jer je zahtev stigao 18. decembra 2018. godine, dok je odluka o ekstradiciji žalioca doneta 15. decembra.[1]

 

Činjenično stanje kako ga je predstavio podnosilac žalbe

2.1. Podnosilac žalbe je kurdski politički aktivista još od 1980-ih. Kada je napunio 18 godina postao je član Narodne radničke partije (HEP). Postao je blizak predsedniku HEP-a za Dijarbakir sektor Vedetu Ajdinu, kojeg je ubila specijalna jedinica Žandarmerije 7. jula 1991. godine. Kasnije iste godine, zbog povećanog nasilja u jugoistočnoj Turskoj i masovnog kršenja ljudskih prava nad kurdskom manjinom pod izgovorom anti-terorističkih operacija, podnosilac žalbe odlučuje da se odseli u Irak. Tamo je boravio u gradu Erbil i postao član kurdske političke strane YEKBUN, koja je prestala da postoji 1994. godine. Ostao je u Iraku do 1997. godine kada se situacija u Turskoj malo popravila. Podnosilac žalbe tvrdi da nikada nije bio uključen ni u kakve vojne operacije niti je ikada koristio ikakvo oružje ili druga nasilna sredstva kako bi ostvari svoje političke ciljeve. Nikada nije bio podržavalac grupa koje su sklone nasilju (kao što je PKK) ili bio član političke stranke koja je proglašena „nezakonitom“ ili „terorističkom“ od strane Vlade Turske.

2.2. Nakon njegovog povratka u Tursku, podnosilac žalbe je vodio miran život u Dijarbakiru gde je otvorio radnju za prodaju kancelarijskog materijala. Nije bio politički aktivan i 2000. godine je otišao u Malatju na obavezno služenje vojnog roka u turskoj vojsci. Kada se vraćao u svoju vojnu bazu u Malatji sa dozvoljenog odsustva 6. aprila 2001. godine, žandarmerija i anti-terorističke snage su zaustavili njegov autobus, odveli podnosioca žalbe u policiju stanicu u Elazig gde je zadržan preko noći. Nije obavešten o razlozima zadržavanja, nije mu pružen pristup advokatu i nije mu bilo dozvoljeno da obavesti porodicu ili bilo koga drugog o tome gde se nalazi. Narednog dana je odveden u Odsek za borbu protiv terorizma u Dijarbakir izolovan sve do 18. aprila 2001. godine.

2.3. Tretman kojem je podnosilac žalbe bio podvrgnut tokom izolovanosti u periodu između 8. i 18. aprila 2001. godine je sadržao sledeće: udaranje, šamaranje, šutiranje i prebijanje policijskim pendrekom; vezivane su mu oči veći deo vremena tokom pritvora; bio je izvrgnut „palestinskom vešanju“[2]; bio je tretiran elektro šokovima po genitalijama i bradavicama dok je držan na zemlji; bio je tretiran crevom pod velikim pritiskom hladne vode; konstantno mu je prećeno egzekucijom ili ozbiljnim ozledama kako njemu tako i njegovoj porodici; verbalno je zlostavljan na osnovu njegovog kurdskog porekla.

2.4. Nakon dana torture, podnosilac žalbe je bio prisiljen da potpiše izjavu dok je imao povez preko očiju za koju je kasnije saznao da glasi da time priznaje da je član i jedna od vođa Revolucionarne stranke Kurda (PSK). Nakon potpisivanja izjave, podnosilac žalbe je odveden u medicinsku jedinicu gde je ispričao doktoru da je nad njime vršena tortura, dok mu je doktor, u prisustvu policijskih službenika koji su ga mučili, rekao da je dobro i rekao službenicima da ga vode. Podnosilac žalbe je 18. aprila 2001. godine izveden pred sud u Dijarbakiru gde mu je po prvi put dozvoljeno da vidi advokata. Na saslušanju, podnosilac žalbe je rekao sudiji da je nad njime vršena tortura i da je primoran da potpiše izjavu. Međutim, ni sudija ni tužilac ga nisu pitali ništa vezano za torturu, a sud je doneo odluku da ostane u pritvoru. Podnosilac žalbe je oslobođen nakon 10 meseci pritvora, iako je krivični postupak protiv njega i još 36 drugih lica koji se dovode u vezu s njegovom strankom nastavljen.

2.5. Evropski sud za ljudska prava je 2006. godine ispitao slučaj podnosioca žalbe i ustanovio kršenje prava na slobodu i bezbednost u skladu sa članom 5. (nezakonito i arbitrarno zadržavanje u stanici policije u Dijarbakiru i nemanje pristupa advokatu i sudskom ispitivanju njegovog pritvora).[3]

2.6. Nakon 11 godina istrage, Sud u Dijarbakiru je 27. novembra 2012. godine je osudio podnosioca žalbe i petoro drugih optuženih na 15 godina zatvora zbog učešća u oružanim organizacijama, naime Revolucionarnoj partiji Kurda (PSK) koja, kako je navedeno u sudskoj odluci, ima za cilj da uništi postojeći sistema Republike Turske i da uspostavi na njeno mesto nezavisnu kurdsku državu zasnovanu na socijalističkom sistemu, pod nazivom Kurdistan, u oblasti istočne i jugoistočne Anatolije. Suđenje se sastojalo od samo nekoliko dokaznih saslušanja tokom kojih podnosilac žalbe nije bio prisutan jer nije ni bio pozvan. Nije bio prisutan ni prilikom izricanja presude ali je obavešten o presudi preko svog advokata.

2.7. Podnosilac žalbe je uložio žalbu Vrhovnom sudu Turske u kojoj je naveo sva kršenja zakona tokom pred istražnog postupka (mučenje, iznuda priznanja, lišavanje prava na pravnog zastupnika) . Vrhovni sud je 6. aprila 2016. godine odbacio njegovu žalbu. Nakon ove odluke, podnosilac žalbe je pobegao iz Turske i putovao je preko nekoliko država pokušavajući da dođe do Nemačke (Irana, Ukrajine, Azerbejdžana, Rusije, Crne Gore).

2.8. Podnosilac žalbe je 30. novembra 2016. godine uhapšen na graničnom prelazu između Srbije i Bosne i Hercegovine na osnovu međunarodnog naloga za hapšenje izdatog u Turskoj. Istog dana ga je saslušao sudija Visokog suda u Šapcu u prisustvu dodeljenog advokata. Međutim, kako podnosilac žalbe ne govori srpski, sud je pozvao lokalnog trgovca koji posluje sa Turskom da prevodi za podnosioca žalbe, Ova osoba ne govori dobro turski jezik pa je tokom sudskog saslušanja morao da se konsultuje preko telefona sa svojim saradnikom u Turskoj koji je zatim prepričavao pitanja koja je sudija postavio podnosiocu žalbe. Iz istog razloga, advokat koji mu je dodeljen po službenoj dužnosti takođe nije mogao da obezbedi poverljivo savetovanje podnosioca žalbe. Viši sud u Šapcu je odlučio da zadrži podnosioca žalbe u pritvoru do njegove ekstradicije.

2.9. Podnosilac žalbe je 2. decembra 2016. godine uložio žalbu na pritvor. Viši sud u Šapcu je 6. decembra 2016. godine odbio ovu žalbu. Nadležni organi Turske su 7. decembra 2016. godine podneli zahtev Ministarstvu pravde Srbije za ekstradiciju podnosioca žalbe. Viši sud u Šapcu je 19. januara 2017. godine je doneo odluku da su svi preduslovi ispunjeni za slanje podnosioca žalbe u Tursku u skladu sa članovima 7. i 16. Zakona o uzajamnoj pomoći u krivičnim stvarima. Nije bilo rigoroznijih provera od strane Višeg suda u Šapcu po pitanju rizika od tretmana u suprotnosti sa članom 3. Konvencije. Odluka je doneta na osnovu dokumenata koja su dobijena od Turske i u vezi sa slučajem podnosioca žalbe, koja nisu adekvatno prevedena na srpski i, kao rezultat toga bila su nepouzdana. Prevod je rađen mešanjem srpskog i makedonskog jezika ćiriličnim i latiničnim pismom. Ista ta prevedena dokumenta su korišćena u procesu ekstradicije.

2.10. Podnosilac žalbe je 3. februara 2017. godine uložio žalbu na odluku o njegovoj ekstradiciji Apelacionom sudu u Novom Sadu. Apelacioni sud u Novom Sadu je 23. februara 2017. godine ukinuo odluku Višeg suda u Šapcu na osnovu toga što nije pruženo adekvatno usmeno prevođenje tokom postupka i nije se ustanovilo za koje je krivično delo podnosilac žalbe osuđen u Turskoj.

2.11. Viši sud u Šapcu je 17. marta 2017. godine doneo identičnu odluku bez adekvatnog ispitivanja podnosioca žalbe, bez adekvatnog prevođenja dokumentacije dobijene iz Turske i bez adekvatnog ispitivanja rizika o zabrani proterivanja ili vraćanja. Podnosilac žalbe je ponovo uložio žalbu Apelacionom sudu u Novom Sadu 22. marta godine.

2.12. Apelacioni sud u Novom Sadu je 12. aprila 2017. godine ponovo sproveo saslušanje u kojem je podnosilac žalbe izjavio da je bio žrtva torture i da je njegovo krivično gonjenje političke prirode. Istog dana, Apelacioni sud u Novom Sadu je naredio Višem sudu u Šapcu da adekvatno ispita podnosioca žalbe i obezbedi tačan prevod dokumentacije dobijene iz Turske.

2.13. Po treći put 12. oktobra 2017. godine je Viši sud u Šapcu doneo odluku da ne postoje prepreke ekstradiciji podnosioca žalbe Turskoj. Podnosilac žalbe je opet uložio žalbu na ovu odluku Apelacionom sudu u Novom Sadu 20. oktobra 2017. godine.

2.14. Saslušanje u Apelacionom sudu u Novom Sadu je zakazano za 22. novembar 2017. godine. Međutim, 9. novembra je advokat podnosioca žalbe dobio telefonski poziv od jednog od sudija Apelacionog suda u Novom Sadu koji ga je obavesti da je saslušanje pomereno za 15. novembar 2017. godine. Sudija je takođe rekao da je tu izmenu zatražilo Ministarstvo pravde koje je insistiralo da se slučaj završi pre 30. novembra, jer zadržavanje pred ekstradiciju ne može trajati duže od godinu dana. Ovo je bilo neophodno kako bi Ministarstvo pravde blagovremeno donelo konačnu odluku o ekstradiciji.

2.15. Apelacioni sud u Novom Sadu je ponovo 15. novembra 2017. godine ukinuo odluku Višeg suda u Novom Sadu i izdao nalog da održi saslušanje u skladu sa Zakonom o krivičnom postupku, da prevede dokumentaciju dobijenu iz Turske na osnovu koje će se odrediti za koje je konkretno krivično delo podnosilac žalbe okrivljen i optužen.

2.16. Visoki komesar za izbeglice je intervenisao 22. novembra 2017. godine podsećajući nadležne organe Države potpisnice o postojećim postupcima traženja azila i značaju ispitivanja tvrdnji podnosioca žalbe o bitnoj stvari.

2.17. Viši sud u Šapcu je 30. novembra 2017. godine održao raspravu na kojoj je advokat podnosioca žalbe podsetio sud da je podnosilac žalbe podneo zahtev za azil u Srbiji i zbog isteka maksimalnog trajanja zadržavanja (1 godina tog dana) da isti treba da se oslobodi i pošalje u kamp za tražioce azila u Banji Koviljači. Nakon rasprave, podnosilac zahteva i njegov advokat su obavešteni da će odluka o ukidanju pritvora biti poslata korektivnoj ustanovu u Šapcu, gde je podnosilac žalbe držan u pritvoru, do kraja tog dana, nakon čega će podnosilac zahteva biti oslobođen.

2.18. Međutim, kasnije tog istog dana, dok je advokat čekao ispred kapija zatvora da podnosilac žalbe bude oslobođen, policija je tajno prevezla podnosioca žalbe u centar za pritvor stranih državljana u Padinskoj Skeli. Nakon što je za to saznao od zatvorskih čuvara, advokat podnosioca žalbe je 1. decembra u 00:30 otišao u centar za pritvor stranih državljana i tražio odluku o zadržavanju podnosioca žalbe. Njegov zahtev je odbijen. U 9:00 časova, 1. decembra 2017. godine advokat je dobio odluku o ekstradiciji od Višeg suda u Šapcu, donetu istog dana, u kojoj se navodi da su ispunjeni svi uslovi za ekstradiciju podnosioca žalbe Turskoj u skladu sa članovima 7. i 16. Zakona u uzajamnoj pomoći u krivičnim stvarima.

2.19. Kasnije 1. decembra 2017. godine, advokat podnosioca žalbe je ponovo otišao u centar za pritvor kako bi posetio podnosioca žalbe i dobio odluku o pritvoru. Međutim, advokatu je omogućeno da vidi samo pismo koje je potpisao predsednik Višeg suda u Šapcu u kojem je predsednik suda obavestio centar za pritvor stranih državljana da je pritvor podnosiocu žalbe ukinut i zamenjen drugom merom – zabrana napuštanja privremenog mesta boravka u Banji Koviljači. U istom pismu je predsednik suda naveo da, zbog toga što su svi smeštajni kapaciteti u Banji Koviljači puni, bilo je neophodno da se podnosilac žalbe pošalje u pritvor u Padinsku Skelu. Advokatu podnosioca žalbe nije omogućeno da napravi kopiju gore pomenutog pisma. Upravih centra za zadržavanje je obavestio advokata podnosioca žalbe da je podnosilac žalbe pritvoren na osnovu gore pomenutog pisma. Prema Zakonu o strancima, centar za pritvor stranih državljana je ustanova za smeštaj stranaca kojima nije dozvoljeno da uđu u državu ili koji su proterani iz države.

2.20. Podnosilac žalbe je 4. decembra 2017. godine podneo zahtev za prelaznu meru Evropskom sudu za ljudska prava koja je odbijena 6. decembra 2017. godine.[4]

Žalba

3. U trenutku podnošenja prepiske podnosilac žalbe je tvrdio da bi njegova ekstradicija u Tursku predstavljala kršenje prava iz člana 3. Konvencije jer ga je Turska osudila na 15 godina zatvora zbog politički motivisanog zločina na osnovu izjave koja je od njega iznuđena. Tvrdio je da je sada u Turskoj rizik od torture i maltretiranja čak i veći nakon pokušanog vojnog puča u julu 2016. godine jer su oni za koje se veruje da e politički protive postojećem režimu podvrgnuti torturi i drugom maltretiranju, izolaciji, i drže se u nehumanim uslovima u pretrpanim zatvorima u Turskoj.

Dodatne informacije od podnosioca žalbe

4.1. Podnosilac žalbe je 19. juna 2018. godine pružio dodatne informacije u vezi sa njegovim pravnim postupcima u Srbiji, proceduri za traženje azila i ekstradiciji Turskoj. Dostavio je prevedene primerke brojnih proceduralnih dokumenata. Podnosilac žalbe je takođe tvrdio bi njegova ekstradicija prekršila član 3. u konjunkciji sa članom 15. Konvencije jer državni organi Srbije nisu uzeli u obzir to da je njegova presuda u Turskoj zasnovana na iskazu koji je od njega iznuđen torturom.

4.2. Podnosilac žalbe se 4. decembra 2018. godine žalio na odluku od 1. decembra Višeg suda u Šapcu Apelacionom sudu u Novom Sadu. U svojoj žalbi, podnosilac žalbe je ponovio da zbog nedostatka adekvatnog prevoda, prvostepeni sud nije mogao da ustanovi činjenica o njegovom slučaju na adekvatan i kompletan način, da je bio predmet progona u Turskoj po političkoj osnovi, da mu i dalje traje proces odobrenja azila i da moli apelacioni sud da njegov slučaj vrati na ispitivanje prvostepenom sudu.

4.3. Javni tužilac za žalbe u Novom Sadu je 8. decembra 2018. godine podneo svoju žalbu Apelacionom sudu u Novom Sadu u kojem navodi da uprkos tome što je prvostepeni sud obezbedio adekvatnog usmenog prevodioca za poslednje saslušanje, nije delovao u skladu sa uputstvima drugostepenog suda u vezi sa prevodom dokumenata dobijenih iz Turske, i predložio ukidanje prvostepene odluke i poslao slučaj Višem sudu u Šapcu na ponovno odlučivanje.

4.4. Apelacioni sud u Novom Sadu je 14. decembra 2017. godine održao žalbeno ročište tokom kojeg je advokat podnosioca žalbe podneo note verbale Komisije, zajedno sa prevodom na srpski, tražeći od Države potpisnice da se uzdrži od slanja podnosioca žalbe Turskoj. Međutim, apelacioni sud je podržao odluku Višeg suda u Šapcu da se izvrši ekstradicija podnosioca žalbe. U svojoj odluci, apelacioni sud je naveo da uprkos zahteva Komisije da se uzdrži od slanja podnosioca žalbe u Tursku, ekstradicija se u ovom slučaju uređuje odredbom člana 3(1) Evropske konvencije o ekstradiciji kao i odredbama člana 3(1) Sporazuma između Republike Srbije i Republike Turske o ekstradiciji. Sud je ostao pri stavu da se ekstradicija ne dozvoli ukoliko lice koje je predmet ekstradicije uživa status azilanta na teritoriji države od koje se traži ekstradicija i da u skladu sa članom 7(4) Zakona o uzajamnoj pomoći u krivičnim stvarima, na Ministarstvu pravde Srbije je da odluči, a ne na sudu o tome da li se ekstradicija traži zbog političkih prekršaja ili ne.

4.5. Ministarka pravde je 15. decembra 2017. godine donela odluku u kojoj se navodi da je ekstradicija podnosioca žalbe Turskoj dozvoljena prema Zakonu o zajedničkoj pomoći u krivičnim stvarima i da su sudovi ustanovili da prekršaj zbog kojeg je ekstradicija zatražena predstavlja krivično delo i u srpskom zakonu, naime zavera za neustavnu aktivnost. Podnosilac žalbe ističe da Ministarka pravde nije uzela u obzir pitanje toga da li je dati prekršaj politički zločin i da li je podnosilac žalbe u riziku od torture ili je nad njim vršena tortura i da je osuđen na osnovu izjave iznuđene torturom.

4.6. Pismom od 14. decembra 2017. advokat podnosioca žalbe je obavestio Ministarstvo unutrašnjih poslova, Policijsku upravu i Upravu granične policije da je 11. decembra 2017. godine Komitet izdao prelaznu meru za slučaj podnosioca žalbe i da bi slanje podnosioca žalbe u Tursku predstavljalo kršenje međunarodnih obaveza Države potpisnice. Isto pismo je poslato i Ministarstvu pravde 18. decembra 2017. godine. Uprkos ovome, podnosilac žalbe je poslat u Tursku u noći 25. decembra 2017. godine.

4.7. Što se tiče procedure traženja azila, podnosilac žalbe je 26. januara 2017. godine podneo podnesak u kojem je izrazio nameru da zatraži azil u Državi potpisnici. On je 9. maja 2017. godine podneo svoj zvanični zahtev za azil i razgovor o azilu je zakazan za 2. avgust 2017. godine. Tokom ovog intervjua, podnosilac žalbe je dao detaljan iskaz o svojoj političkoj angažovanosti pre hapšenja, o hapšenju i torturi 2011. godine, njegovom osuđivanju u Turskoj i bekstvu iz Turske. Takođe je predao i kopije tačno prevedenih dokumenata o njegovom slučaju iz Turske i njihovu pravnu analizu, koja je pokazala da je iskaz koji je podnosilac žalbe dao jedini dokaz koji je korišćen protiv njega. Podnosilac žalbe je takođe podneo odluku Evropskog suda za ljudska prava o ovom slučaju, i izveštaje različitih međunarodnih organizacija u periodu od 1989. do 2017. koji pokazuju da su u tom periodu turski nadležni organi naveliko vršili torturu.

4.8. Podnosilac žalbe je tražio od Kancelarije za azil da ispita njegovu prijavu na osnovu zasluga bez automatske primene koncepta „bezbedne treće zemlje“ kako bi nadležni organi mogli da ispitaju rizik od torture u zemlji porekla. Međutim, 23. septembra 2017. godine Kancelarija za azil je odbila prijavu za traženje azila koju je podnosilac žalbe podneo navodeći da Crna Gora treba da bude zadužena za azil. Kancelarija za azil je bila stava da kako je Crna Gora, kao država iz koje je tražilac azila direktno ušao u Republiku Srbiju, na spisku bezbednih trećih zemalja na osnovu odluke Vlade Republike Srbije od 17. avgusta 2009. godine, i da kao takva predstavlja državu koja se pridržava načela zaštite izbeglica sadržanih u Konvenciji o statusu izbeglica iz 1951. godine i Protokola o statusu izbeglica, postoje validni osnovi da se odbije prijava za traženje azila na osnovu člana 33(1.6) Zakona o azilu.[5]

4.9. Nepoznatog datuma, podnosilac žalbe je uputio žalbu na odluku Kancelarije za azil Komisiji za azil. Komisija za azil je 22. novembra 2017. godine odbila žalbu na osnovu toga što je Crna Gora potpisala i ratifikovala brojne sporazume o ljudskim pravima i sprovodi ih u praksi čime se ostvaruju međunarodni standardi, što znači da se smatra bezbednom državom za podnosioca žalbe.

4.10. Podnosilac žalbe podnosi podnesak prema kojem je izvršena njegova ekstradicija Turskoj pre nego što je i bio u stanju da uloži žalbu na odluku Komisije za azil Upravnom sudu. Domaći zakon omogućava rok od 30 dana od dana prijema odluke Komisije da se podnese žalba upravnom sudu, međutim podnosilac žalbe je predat Turskoj 14 dana nakon što je njegov advokat dobio odluku.

4.11. Podnosilac žalbe tvrdi da uprkos njenom rezonovanju, Kancelarija za azil je znala da on neće biti deportovan u Crnu Goru.[6] Prema tome, Kancelarija za azil je poverila organima za ekstradiciju da adekvatno procene rizik od lošeg tretiranja u Turskoj pre ekstradicije podnosioca žalbe Turskoj, dok sudovi i Ministarstvo pravde nisu čak ni sproveli adekvatan prevod dokumentacije podnosioca žalbe koju su dobili iz Turske.

4.12. Podnosilac žalbe dalje tvrdi da izveštaji i nalazi Saveta Evrope, različitih mehanizama UN-a za specijalne procedure i Organa za sprovođenje sporazuma pokazuju postojanje doslednog obrasca lošeg, grubog ili masovnog kršenja ljudskih prava u Turskoj tokom proteklih 30 godina. Podnesak podnosioca žalbe navodi da je trebalo uzeti u obzir informacije zemlje porekla, u kombinaciji sa njegovim ličnim okolnostima, zbog etničkih, političkih stavova i pretrpljene torture, i od strane organa za azil i za ekstradiciju Države potpisnice, kao značajne osnove za verovanje da bi bio izložen predvidljivim, ličnim, postojećim i realnim rizicima od torture i lošeg tretmana ukoliko do ekstradicije Turskoj dođe.

Zapažanja Države potpisnice o meritumu

5.1. Država potpisnica je 5. novembra 2018. godine podnela svoja zapažanja o meritumu. Država potpisnica je navela da je 5. decembra 2016. godine Ministarstvo pravde Republike Srbije obavestilo Republiku Tursku o tome da je podnosilac žalbe uhapšen prema važećoj međunarodnoj poternici Interpola i zatražilo podnošenje ekstradicionog zahteva uz prateću traženu dokumentaciju. Ministarstvo pravde je 29. decembra 2016. godine dobilo ekstradicioni zahtev zajedno sa traženom dokumentacijom prevedenu na srpski jezik. Sledećeg dana, ova dokumenta su prosleđena Višem sudu u Šapcu (sa dodatkom od 6. i 9. januara 2017.). Viši sud u Šapcu je 9. maja 2017. godine vratio dokumentaciju Ministarstvu pravde zbog „nerazumljivog prevoda“. Ministarstvo pravde je 12. maja 2017. godine podnelo vraćenu dokumentaciju sudskom tumaču za turski jezik i novi prevod je podnet Višem sudu u Šapcu 21. jula 2017. godine. Pismom na dan 15. avgust 2017. Viši sud u Šapcu je zatražio razjašnjenja u vezi sa krivičnim delom podnosioca žalbe. Tražene informacije su dostavljene sudu od strane Ministarstva pravde 4. i 5. oktobra 2017. godine. Visoki komesar UN za izbeglice je 27. novembra 2017. godine intervenisao i zatražio da se ne izvrši ekstradicija podnosioca žalbe pre nego što se donese konačna odluka o njegovom zahtevu za azil. Ova intervencija je prosleđena Višem sudu u Šapcu 6. oktobra 2017. Ministarstvo pravde je 1. decembra 2017. dobilo odluku Komisije o azilu kojom se odbija žalba podnosioca žalbe. Viši sud u Šapcu je 15. decembra 2017. prosledio Ministarstvu pravde konačnu odluku u slučaju ekstradicije podnosioca žalbe, koju je potvrdio Apelacioni sud u Novom Sadu 14. decembra 2017. godine. Ministarka pravde Republike Srbije je 15. decembra 2017. izdala rešenje kojim se dozvoljava ekstradicija podnosioca žalbe Republici Turskoj. Odluka je poslata kancelariji Interpola u Beogradu 18. decembra 2017. Istog dana, Ministarstvo pravde je preko Stalne misije Republike Srbije u Ženevi dobilo dokumenta koja se tiču ličnih prepiski podnosioca žalbe.

5.2. Država potpisnica odbija tvrdnju podnosioca žalbe da nije bilo adekvatnog prevoda sa turskog na srpski jezik dokumenata dobijenih iz Turske čitavu godinu dana. Ističe da je na osnovu zahteva suda za revidirani prevod dostavljenih dokumenata Ministarstvo pravde angažovalo sudskog tumača za turski jezik.

5.3. Država potpisnica dalje ističe da u skladu sa Evropskom konvencijom o ekstradiciji ili drugim multilateralnim ili bilateralnim dokumentima vezanim za ekstradiciju ne postoji uslov da se prevede čitav slučaj na jezik Države od koje se ekstradicija pojedinca traži. Samo dokumentacija pomenuta u članu 12. Evropske konvencije o ekstradiciji[7], čije su potpisnice i Srbija i Turska, moraju se dodati zahtevu za ekstradiciju, jer nijedna druga država nije ovlašćena da procenjuje i ispituje pravne procedure sprovedene u drugoj državi.

5.4. Država potpisnica odbija tvrdnju podnosioca žalbe da je prekršila načelo podele vlasti rekavši sudovima da završe postupke pre isteka roka od godinu dana kada zadržavanje podnosioca žalbe ističe. Ona navodi da u skladu sa Zakonom o krivičnom postupku Srbije postoje druge mere pored zadržavanja kako bi se obezbedila prisutnost lica u ekstradicionom postupku.

5.5. Što se tiče Republike Turske i njenog kršenja ljudskih prava, Država potpisnica navodi da je ona stavila Tursku na spisak bezbednih zemalja porekla i bezbednih trećih zemalja. Dalje navodi da i Hrvatska i Bugarska smatraju Tursku bezbednom državom porekla i da je predloženo da se Turska stavi na zajedničku listu Evropske unije kao bezbedna zemlja porekla. Štaviše, Država potpisnica eksplicitno je uslovila ekstradiciju u svojoj odluci obavezom Turske da poštuje ljudska prava i slobode podnosioca žalbe, kao što je to i određeno u odgovarajućim međunarodnim konvencijama.

5.6. Država potpisnica tvrdi da je Ministarstvo unutrašnjih poslova nacionalni organ zadužen za procedure ekstradicije, a da Ministarstvo pravde obično prima informacije o ekstradicijama samo nakon njihovog završetka.

5.7. Država potpisnica ističe da što se tiče procedure traženja azila podnosioca žalbe, odluka Komisije za azil nije smatrana konačnom i na nju se može uložiti žalba.

5.8. Kako podnosilac žalbe tvrdi da je Država potpisnica ignorisala zahtev za prelazne mere Komiteta, Država potpisnica ističe da je za zahtev saznala 18. decembra 2017. godine samo tri dana nakon što je već doneta odluka o ekstradiciji. Primerak pisma Komiteta je podnet zajedno sa pismom predstavnika Beogradskog centra za ljudska prava koji nisu podneli dokaz da su ovlašćeni da zastupaju podnosioca žalbe pred nadležnim organima Države potpisnice.

Komentari podnosioca žalbe na zapažanja Države potpisnice o meritumu

6.1. Podnosilac žalbe je 4. januara 2019. godine podneo svoje komentare na zapažanja Države potpisnice o meritumu. Istakao je da je Država potpisnica ignorisala pozive Komiteta da podnese svoja zapažanja o prihvatljivosti i meritumu žalbe skoro godinu dana, što prema podnosiocu žalbe pokazuje stav Vlade prema svojim obavezama koje proizilaze iz Konvencije.

6.2. Podnosilac žalbe ističe da podnesak Države potpisnice sadrži samo ona zapažanja Ministarstva pravde Srbije, a ne i informacije od drugih državnih organa, što je dovelo do kršenja načela zabrane proterivanja ili vraćanja sadržanog u članu 3. u konjunkciji sa članom 15. Konvencije. On dalje ističe da ovo pokazuje da Država potpisnica nema uspostavljen mehanizam da adekvatno komunicira sa Organima UN za sprovođenje sporazuma. Podnosilac žalbe traži da Komitet ispita nedostatak državnog mehanizma ili organa koji se sastoji od obučenih stručnjaka koji bi bili zaduženi za komuniciranje sa Organima UN za sprovođenje sporazuma, jer bi uspostavljanje ovakvog organa sprečilo neopravdano odlaganje pojedinačnih postupaka i probleme u komunikaciji između različitih nadležnih organa u Državi potpisnici.

6.3. Podnosilac žalbe ponavlja da smatra da je njegova ekstradicija izvršena bez sudski adekvatnog prevoda potrebne dokumentacije dobijene iz Turske. On ističe da je 8. decembra 2018. godine Apelaciono javno tužilaštvo u Novom Sadu podnelo žalbu Apelacionom sudu u Novom Sadu u kojoj navodi da iako je prvostepeni sud obezbedio adekvatnog tumača za poslednje sudsko ročište, nije postupio u skladu sa instrukcijama drugostepenog suda u vezi sa prevodom dokumentacije koju je poslala Turska, i predložio da se poništi prvostepena odluka i slučaj ponovo pošalje prvostepenom sudu. Podnosilac žalbe se slaže da nije bilo potrebno prevoditi čitav dosije njegovog slučaja iz Turske, ali da državni organi Države potpisnice nisu obezbedili adekvatan prevod nijednog dokumenta koji je dobijen iz Turske.

6.4. Podnosilac žalbe dalje ponavlja da je Ministarstvo pravde uticao na proces odlučivanja apelacionog suda primoravajući ga da pomeri drugostepeno saslušanje sa 22. novembra 2017. na 15. novembar 2017. kako bi se čitav slučaj rešio pre isteka maksimalne dužine jednogodišnjeg ekstradicionog pritvora. Podnosilac žalbe ne smatra da je ova praksa neuobičajena jer je nezavisnost sudstva u Državi potpisnici dugoročan problem prepoznat i u poslednjim nalazima ovoga i Komiteta za ljudska prava.

6.5. Podnosilac žalbe odbacuje argument Države potpisnice da je Turska uključena u spisak sigurnih država i ističe da je Odluka Države potpisnice o bezbednim zemljama porekla i bezbednim trećim zemljama poništena nakon što je novi Zakon o azilu i privremenoj zaštiti stupio na snagu u junu 2018. godine. Članovi 44. i 45. novog zakona zahtevaju da se određivanje da li je data zemlja porekla ili treća država bezbedna vrši od slučaja do slučaja. Prema tome, automatsko oslanjanje na pomenutu listu u potpunosti podriva obavezu Države potpisnice da pristupi proceni rizika uz strogu proveru.

6.6. Na kraju, podnosilac žalbe ističe da je na njegov slučaj pažnju skrenuo i Specijalni izvestilac UN za torturu koji je poslao hitno pismo br. 3/2017 ministru spoljnih poslova Srbije. Izgleda da Specijalni izvestilac nikad nije dobio odgovor na pomenuto pismo.

Pitanja i procedure pred Komisijom

Država potpisnica nije uspela da sarađuje i da ispoštuje zahtev Komiteta za prelazne mere u skladu sa pravilom 114. svog poslovnika

7.1. Komitet ističe da usvajanje prelaznih mera u skladu sa pravilom 114. poslovnika, u skladu sa članom 22. Konvencije igra ključnu ulogu koja je poverena Komitetu u skladu sa tim članom. Nepoštovanje prelazne mere koju je tražio Komitet, naročito prisilno proterivanje navodne žrtve, podriva zaštitu prava iz Konvencije.[8]

7.2. Komitet ističe argument Države potpisnice da je saznala za zahtev 18. decembra 2017. godine dok je odluka o ekstradiciji doneta 15. decembra 2017. godine. Komitet takođe ističe da podnesak Države potpisnice ne ukazuje tačno kada je izvršena ekstradicija podnosioca zahteva Turskoj. U isto vreme, Komitet ističe podnesak podnosioca žalbe da je ekstradicija izvršena 25. decembra 2017. godine.

7.3. Komitet zapaža da svaka Država potpisnica koja je dala izjavu u skladu sa članom 22(1) Konvencije priznaje nadležnost Komiteta da prima i razmatra žalbe pojedinaca koji tvrde da su žrtve kršenja odredbi Konvencije. Davanjem takve izjave, Države potpisnice implicitno preuzimaju dužnost da sarađuju sa Komitetom u dobroj volji tako što će pružati sredstva za ispitivanje žalbi koje su mu podnete i nakon takvog ispitivanja, preneti svoje komentare Državi potpisnici i podnosiocu žalbe. Nepoštovanjem zahteva za prelazne mere poslatog Državi potpisnici 11. decembra 2017. godine, Država potpisnica je prekršila svoje obaveze iz člana 22 Konvencije jer je omela sveobuhvatno ispitivanje od strane Komiteta žalbe koja se odnosi na kršenje Konvencije, i sprečila ga da donese odluku koja bi efektivno sprečila ekstradiciju podnosioca žalbe Turskoj, ukoliko bi Komitet smatrao da je došlo do kršenja člana 3. Konvencije.

Razmatranje prihvatljivosti

8.1. Pre razmatranja bilo kakvih žalbi podnetih u komunikaciji, Komitet mora da odluči da li je komunikacija prihvatljiva u skladu sa članom 22. Konvencije. Komitet je konstatovao, kao što je to i potrebno u skladu sa članom 22(5)(a) Konvencije, da je isti problem nije niti se ispituje pod nekom drugom procedurom međunarodne istrage ili rešavanja spora.

8.2. Komitet podseća da, u skladu sa članom 22(5)(b) Konvencije, ne razmatra komunikaciju pojedinca osim ako je konstatovano da je pojedinac iscrpeo sve dostupne državne pravne lekove. Komitet ističe da, u ovom slučaju, Država potpisnica nije pobila prihvatljivost žalbe.

8.3. Videvši da ne postoje druge prepreke za prihvatljivost, Komitet navodi da je žalba prihvatljiva u skladu sa članom 22. Konvencije a u vezi sa navodnim kršenjem člana 3. i nastavlja da je razmatra prema meritumu.

Uzimanje u obzir merituma

9.1. Komitet je uzeo u obzir komunikaciju kako bi dobio sve informacije koje je data strana pružila, u skladu sa članom 22(4) Konvencije.

9.2. U ovom slučaju, pitanje za Komitet je da li ekstradicija podnosioca žalbe Turskoj predstavlja kršenje obaveze Države potpisnice iz člana 3(1) Konvencije prema kojoj ne vrši ekstradiciju lica drugoj Državi potpisnici ako postoji osnova da se veruje da će to lice biti u opasnosti da bude podvrgnuto torturi. Komitet podseća, prvo i osnovno, da je zabrana torture apsolutna i nepovrediva i da Država potpisnica ne može da se pozove nikakve izuzetne okolnosti kako bi opravdala delo torture.[9]

9.3. Pri proceni toga da li postoje osnove da e veruje da će navodna žrtva biti u opasnosti od podvrgavanja torturi, Komitet podseća da, prema članu 3(2) Konvencije, Države potpisnice moraju da uzmu u obzir sve relevantne pretpostavke, uključujući postojanje doslednog obrasca lošeg, grubog ili masovnog kršenja ljudskih prava u Državi potpisnici koja traži ekstradiciju. Međutim. Cilj ove analize je da se odredi da li podnosilac žalbe snosi lični rizik od izlaganja torturi ako se izvrši njegova ekstradicija Turskoj. Postojanje obrasca lošeg, grubog ili masovnog kršenja ljudskih prava u nekoj zemlji samo po sebi ne predstavlja dovoljan razlog da se odredi da će data osoba biti u opasnosti od podvrgavanja torturi usled ekstradicije toj državi; dodatne osnove moraju da postoje kako bi se pokazalo da će dati pojedinac biti lično u riziku.[10] U suprotnom, odsustvo doslednog obrasca grubog kršenja ljudskih prava ne znači da dato lice neće biti predmet torture zbog svojih specifičnih okolnosti.[11]

9.4. Komitet podseća na svoj opšti komentar br. 4(2017) o implementaciji člana 3. Konvencije u kontekstu člana 22. u skladu sa kojim obaveza o zabrani proterivanja ili vraćanja postoji kada god postoje „čvrste osnove“ da se veruje da bi dato lice bilo u opasnosti od podvrgavanja torturi u Državi u koju se deportuje, bilo kao pojedinac ili član grupe koja je u riziku od torture u Državi u koju se šalje. Praksa Komiteta u ovom kontekstu je da se odredi da „čvrste osnove“ postoje gde god da je rizik od torture „predvidljiv, ličan, prisutan i realan“.[12] Naznake ličnog rizika mogu da podrazumevaju ali se ne ograničavaju na: etničko poreklo podnosioca žalbe; političku pripadnost ili političke aktivnosti podnosioca žalbe i/ili porodice podnosioca žalbe; prethodnu torturu; izolovani pritvor  ili drugi oblik arbitrarnog i nelegalnog zadržavanja u državi porekla; tajno bekstvo iz države porekla zbog pretnji torturom. [13] Komitet takođe podseća da se značajna težina daje činjeničnim nalazima koje pruže organi date Države potpisnice. Međutim, ti nalazi nisu obavezujući i on će izvršiti slobodnu procenu informacija dostupnih u skladu sa članom 22 (4) Konvencije, uzimajući u obzir sve okolnosti relevantne za svaki slučaj.[14]

9.5. U ovom slučaju, Komitet ističe tvrdnju podnosioca žalbe da bi ga njegova ekstradicija Turskoj dovela u ozbiljan rizik od progona i torture u pritvoru u Turskoj zahvaljujući shvatanju da je član i jedan od vođa Revolucionarne partije Kurdistana (PSK). U tom smislu, Komitet ističe da je podnosilac žalbe osuđen 2012. godine na 15 godina zatvora zbog toga što je član PSK-a, dok on negira da je član ili da ni ne zna da takva organizacija postoji, i tvrdi da je mučen dok je držan u izolaciji 12 dana i da je bio prisiljen da potpiše izjavu. Komitet takođe ističe da je 2006. godine, Evropski sud za ljudska prava već ustanovio da je podnosilac žalbe žrtva kršenja prava iz člana 5(3) i (4) Konvencije od strane Turske zbog nezakonitog i arbitrarnog zadržavanja u policijskoj stanici u Dijarbakiru 2001. godine, gde mu nije odobren pristup advokatu i sudskom ispitivanju njegovog zadržavanja.

9.6. Komitet mora da uzme u obzir trenutnu situaciju ljudskih prava u Turskoj, uključujući uticaj vanrednog stanja (proglašenog u julu 2018). Komitet ističe da je sistemsko produžavanje vanrednog stanja u Turskoj dovelo do ozbiljnih kršenja ljudskih prava stotine hiljada ljudi, uključujući arbitrarno lišavanje prava na rad i slobodu kretanja, torturu i drugo loše tretiranje, arbitrarno zadržavanje i kršenje prava na slobodu udruživanja i izražavanja.[15]

9.7. Komitet podseća na svoja zaključna zapažanja o četvrtom periodičnom izveštaju Turske izdatog 2016. u kojima navodi uz zabrinutost da „uprkos činjenici da je Država potpisnica izvršila izmene i dopune zakona da tortura više nije predmet zastarevanja,… (Komitet) nije dobio dovoljno informacija o procesuiranju zbog torture, uključujući kontekst slučajeva koji uključuju navode torture koji su bili predmet odluka Evropskog suda za ljudska prava. Komitet je takođe zabrinut zbog toga što postoji značajan disparitet između velikog broja navoda o torturi koje prijavljuju nevladine organizacije i podataka koje Država potpisnica pruža u svom periodičnom izveštaju, što sugeriše da nisu ispitani svi navodi torture tokom izveštajnog perioda.“[16] Komitet je istakao svoju zabrinutost za „nedavne izmene i dopune Zakona o krivičnom postupku koji policiji daje veća ovlašćenja da zadrže pojedinca bez sudskog nadzora tokom policijskog zadržavanja“.[17] Komitet takođe žali zbog „nedostatka kompletnih informacija o samoubistvima i drugim iznenadnim slučajevima smrti u pritvorskim jedinicama tokom perioda pregleda (članovi 2, 11. i 16.).“[18] Komitet ističe činjenicu da su data zaključna zapažanja  izdata pre proglašenja vanrednog stanja. Međutim, Komitet ističe i da izveštaji koji su objavljeni od proglašenja vanrednog stanja o situaciji ljudskih prava i sprečavanju torture u Turskoj navode da zabrinutost Komiteta ostaje relevantna.[19]

9.8. U ovom slučaju, Komitet ističe da je prijava za azil podnosioca žalbe odbijena u Srbiji na osnovu toga što bi Crna Gora trebalo da se smatra odgovornom za prijavu za azil. Prema tome, postojala je pretpostavka da bi podnosioca žalbe trebalo poslati u Crnu Goru gde bi lokalni nadležni organi ispitali njegovo traženje azila na osnovu merituma ili u slučaju njegove ekstradicije, sudovi Države potpisnice bi procenili rizike od torture do kojih bi takva ekstradicija mogla da dovede s obzirom na opšte stanje ljudskih prava u Turskoj i ličnih okolnosti podnosioca žalbe. Kao rezultat, Komitet zapaža da ni Kancelarija za azil ni sudovi nisu izvršili procenu rizika od torture kojoj bi podnosilac žalbe bio izložen nakon ekstradicije Turskoj. Dokumenta pred Komitetom pokazuju da Ministarstvo pravde Srbije takođe nije sprovelo procenu toga da li su optužbe protiv podnosioca žalbe bile političke prirode, što je zahtevano u odluci Apelacionog suda u Novom Sadu i Zakonu o međunarodnoj pravnoj pomoći u kriminalnim stvarima, pre potpisivanja odluke o ekstradiciji podnosioca žalbe. Komitet je prema tome zaključio da nadležni organi Države potpisnice nisu ispunili svoju dužnost i nisu sproveli procenu individualnog rizika pre vraćanja podnosioca žalbe Turskoj.

9.9. Komitet dalje ističe tvrdnju podnosioca žalbe da Država potpisnica nije uzela u obzir to da je njegova zatvorska kazna u Turskoj bila zasnovana na izjavi koja je od njega torturom iznuđena zbog nedostatka adekvatno prevedenih dokumenata vezanim za njegovu presudu u Turskoj. Komitet takođe ističe da na osnovu zahteva suda za revidiranje prevoda datih dokumenata, Ministarstvo pravde je angažovalo domaćeg sudskog tumača za turski jezik za prevod dokumenata. Međutim, Komitet zapaža da žalba podneta od strane podnosioca žalbe Apelacionom sudu u Novom Sadu 4. decembra 2017. godine i žalba podneta od strane Žalbenog javnog tužioca u Novom Sadu istom sudu 8. decembra 2017. navode da u trenutku ekstradicije podnosioca žalbe Država potpisnica i danje nije adekvatno prevela dokumenta vezana za presudu u Turskoj. Prema tome, Komitet je mišljenja da nadležni organi Države potpisnice nisu uspostavili da li je presuda podnosiocu žalbe doneta na osnovu izjave koja je od njega iznuđena torturom.

9.10. Uzimajući u obzir gore pomenuto, Komitet zaključuje da u ovom slučaju slanje podnosioca žalbe Turskoj od strane Države potpisnice predstavlja kršenje člana 3. Konvencije. U smislu ovog zaključka, Komitet neće uzimati u obzir nikakve druge tvrdnje podnosioca žalbe.

10. Komitet, u skladu sa članom 22 (7) Konvencije, stoga zaključuje da ekstradicija podnosioca žalbe Turskoj predstavlja kršenje člana 3. Konvencije. U vezi sa neusklađenošću Države potpisnice sa zahtevom Komiteta od 11. decembra 2017. u vezi sa prelaznom merom za podnosioca žalbe da se ne izvrši ekstradicija, i njegovo prisilno slanje u Tursku 25. decembra 2017. godine, Komitet, u skladu sa članom 22 /7) Konvencije, donosi odluku da činjenice koje poseduje predstavljaju kršenje člana 22. Konvencije od strane Države potpisnice zbog nedostatka saradnje sa Komitetom u dobroj veri, što je sprečilo Komitet da na efikasan način razmotri postojeću komunikaciju.[20] Komitet takođe ističe da Država potpisnica nije dostavila dovoljno specifične detalje o tome da li je izvršila u bilo kojem obliku monitoring podnosioca žalbe nakon ekstradicije i da li je preduzela ikakve korake da taj monitoring bude objektivan, nepristrasan i pouzdan.

11. Komitet smatra da Država potpisnica ima obavezu da ponudi obeštećenje podnosiocu žalbe, uključujući adekvatnu naknadu za nematerijalnu štetu koja je nastala usled fizičke i mentalne štete koja mu je naneta. Treba da ispita načine i sredstva praćenja uslova pod kojim se podnosilac žalbe drži u pritvoru u Turskoj kako bi se postarala da on nije predmet tretiranja suprotnog članu 3. Konvencije i da obavesti Komitet o rezultatima tog monitoringa.

12. Komitet poziva Državu potpisnicu, u skladu sa pravilom 118 (5) njegovog poslovnika, da obavesti, u roku od 90 dana od datuma podnošenja ove odluke, o koracima koje je preduzela kao odgovor na ovu odluku. Komitet poziva Državu potpisnicu da preduzme korake kako bi sprečila slično kršenje člana 22. ubuduće i kako bi se postarala da, u slučajevima kada Komitet traži prelazne mere, da se podnosilac žalbe ne proteruje iz jurisdikcije Države potpisnice sve dok Komitet ne donese odluku o potencijalnoj primeni.

 



 

__________________________

[1] Država potpisnica ne navodi kada je tačno izvršena ekstradicija podnosioca žalbe. Prema braniocu, ekstradicija podnosioca žalbe Turskoj je izvršena 25. decembra 2018.

[2] Palestinsko vešanje (strapado, vešanje otpozadi, korda, položaj škorpije, akrabi) oblik je vešanja gde su licu ruke ili zglobovi na rukama vezani iza njegovih leđa a zatim vezan za horizontalnu šipku https://dignity.dk/en/dignitys-work/health-team/torture-methods/suspension/

[3] Ajaz i drugi protiv Turske, Br. Prijave 11804/02.

[4] Podnosilac žalbe nikad nije podneo kompletnu prijavu Evropskom sudu za ljudska prava i nikakva prijava nije registrovana u Sudu.

[5] Član 33(1.6) Zakona o azilu navodi da se prijava za traženje azila odbija bez ispitivanja ukoliko se uspostavi da je lice koje traži azil došlo iz bezbedne treće zemlje osim ako se ne dokaže da nije bila bezbedna.

[6] U svojoj odluci Kancelarija za azil je napisala: „Imajući u vidu da je podnosilac zahteva Ajaz Dževdet, državljanin Turske, u ekstradicionom pritvoru u Okružnom zatvoru u Šapcu i da njegovo napuštanje teritorije Republike Srbije zavisi od odluke drugog državnog organa, Kancelarija za azil se po ovom pravnom pitanju nije pozvala na član 57(1) Zakona o azilu koji određuje da strani državljanin kojem je prijava za traženje azila odbijena ili nije prihvaćena ili čiji je postupak odobrenja azila prekinut i koji ne boravi u državi po nekom drugom osnovu, biće u obavezi da napusti Republiku Srbiju u vremenskom roku naznačenom u odluci“.

[7] Član 12. Evropske konvencije o ekstradiciji navodi da se zahtev za ekstradiciju šalje zajedno sa: a) originalom ili overenom kopijom presude i osude ili naloga za pritvor koje odmah stupa na snagu ili nalog za hapšenje ili drugi nalog koji ima isti efekat i koji se izdaje u skladu sa procedurom opisanom u zakonu države tražioca; b) izjavom o prekršajima za koje se ekstradicija traži. Vreme i mesto njihovog predavanja, njihovi pravni opisi i referenca na relevantne pravde odredbe odrediće se što je to preciznije moguće; i v) kopija relevantnih akata ili, gde je moguće, izjave iz relevantnog zakona i precizan opis datog lica, zajedno sa drugim informacijama koje će biti od pomoći da se ustanovi identitet i državljanstvo.

[8] Videti Thirugnanasampanthar protiv Australije (CAT/C/61/D/614/2014) stav. 6.1 – 6.3; Tursunov protiv Kazahstana (CAT/C/54/D/538/2013) stavovi 7.1 i 7.2

[9] Videti opšti komentar Komiteta br. 2 (2007) o implementaciji člana 2. od strane Država potpisnica, stav 5.

[10] Videti Ajden protiv Maroka (CAT/C/66/DR/846/2017) stav 8.3; Aihaj Ali protiv Maroka CAT/C/58/D/682/2015) stav 8.3; i Mugesera protiv Kanade (CAT/C/63/D/488/2012) stav 11.3

[11] Videti M.S. protiv Danske (CAT/C/55/D/571/2013) stav 7.3.

[12] Videti opšti komentar br. 4 (2017) stav 11.

[13] Ibid., stav 45.

[14] Ibid., stav 50.

[15] Videti Ajden protiv Maroka stav 8.6; takođe OHCHR, „Izveštaj o uticaju vanrednog stanja na ljudska prava u Turskoj, uključujući ažurirane podatke o Jugoistoku: januar-decembar 2017“, mart 2018.

[16]Zaključna zapažanja o četvrtom periodičnom izveštaju Turske (CAT/C/TUR/CO/4) stav 9

[17] Ibid.,stav 19

[18] Ibid.,stav 33

[19] Videti Ajden protiv Maroka, stav 8.7; Erdogan protiv Maroka (CAT/C/66/DR/827/2017) stav 9.7; ; Onder protiv Maroka (CAT/C/66/DR/845/2017) stav 7.7; takođe OHCHR „Izveštaj o uticaju vanrednog stanja na ljudska prava u Turskoj, uključujući ažurirane podatke o Jugoistoku: januar-decembar 2017“, mart 2018. Videti isto izveštaj Specijalnog izvestioca o torturi i ostalom okrutnom, nehumanom ili ponižavajućem tretmanu ili kažnjavanju u misiji u Turskoj (A/HRC/37/50/Add.1).

[20] Videti Thirugnanasampanthar protiv Australije, stav 9.