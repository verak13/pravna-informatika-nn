 EVROPSKI SUD ZA LJUDSKA PRAVA

VELIKO VEĆE

SLUČAJ STRELETZ, KESSLER I KRENZ protiv NEMAČKE

(Predstavke br. 34044/96, 35532/97 i 44801/98)

Presuda

22. marta 2001. godine

U predmetu Streletz, Kessler i Krenz proitv Nemačke, Evropski sud za ljudska prava, zasedajući u Velikom veću u sastavu:

Mr L. Wildhaber, predsednik,
Mrs E. Palm,
Mr C.L. Rozakis,
Mr G. Ress,
Mr J.-P. Costa,
Mr L. Ferrari Bravo,
Mr L. Caflisch,
Mr L. Loucaides,
Mr I. Cabral Barreto,
Mr K. Jungwiert,
Sir Nicolas Bratza,
Mr B. Zupančič,
Mrs N. Vajić,
Mr M. Pellonpää,
Mrs M. Tsatsa-Nikolovska,
Mr E. Levits,
Mr A. Kovler, sudije
i Mr M. de Salvia, sekretar Velikog veća,

Nakon većanja zatvorenog za javnost 8. novembra 2000. i 14. februara 2001. godine, izriče sledeću presudu, usvojenu 14. februara 2001. godine:

.....

ČINJENICE

I. OKOLNOSTI SLUČAJA  

Podnosioci predstavke su nemački državljani, rođeni 1926, 1920. i 1937. godine.   
Pošto su osuđeni pred nemačkim sudovima, prva dva podnosioca predstavke (g. Fric Strelec i g.  Hajnc  Kesler)  provela  su  kaznu  u  poluotvorenom  zatvoru  (offener  Strafvollzug)  i pušteni  pošto  su  odslužili  oko  dve  trećine  izrečenih  kazni.  Prvi  sada  živi  u  nemačkom  gradu Strausbergu a drugi u Berlinu. Treći  podnosilac  predstavke  (g.  Egon  Krenc)  služi  kaznu  u  poluotvorenom  zatvoru Plötzensee, u Berlinu, od januara 2000. godine.         
A. Opšta pozadina slučaja 

Između 1949. i 1961. godine je  oko dva  i  po miliona  Nemaca  prebeglo iz Nemačke Demokratske Republike (DDR) u Saveznu Republiku Nemačku (SRN). Da bi zaustavila poplavu begunaca,  DDR  je  13.  avgusta  1961.  godine  podigla  Berlinski  zid  i  pojačala  sve  mere bezbednosti  duž  granice  sa  SRN,  naročito  polaganjem  minskih  polja  i  postavljanjem  sistema automatske paljbe. Mnogi koji su od tog trenutka pokušali da pređu granicu i stignu na zapad izgubili su život, bilo da su aktivirali minu ili sistem za automatsku paljbu ili da su na njih pucali istočnonemački graničari. Službeni podaci tužilaštva SRN govore o 264 poginulih, dok su drugi izvori, kao što je na primer Radnička partija „13. avgust”, naveli podatke o čak 938 žrtava. U svakom  slučaju,  veoma  je  teško  ustanoviti  tačan  podatak,  jer  su  vlasti  DDR  držale  granične incidente u tajnosti.
14. Državni savet  DDR  je  odredio  načela  koja  je  trebalo  poštovati  u  narodnoj  odbrani, bezbednosti i organizovanoj odbrani uz pomoć Saveta za narodnu odbranu DDR (član 73 Ustava DDR – vidi stav 28 dole). Predsednici  tih  tela  i  predsednik  skupštine  DDR  –  Volkskammer  –  bili  su  svi  članovi Socijalističke Partije jedinstva DDR (Sozialistische Einheitspartei Deutschlands – SED).  Politički biro (Politbüro) centralnog komiteta SED bio je organ koji je odlučivao u partiji i najviša  vlast  u  DDR.  Politbiro  je  donosio  sve  političke  odluke  i  sve  odluke  u  vezi  sa postavljenjima  na  rukovodeća  mesta.  Generalni  sekretar   Centralnog  komiteta  SED  bio  je predsednik Saveta za narodnu odbranu, a svi članovi Saveta su bili funkcioneri partije. Savet se uglavnom sastajao dva puta godišnje i donosio važne odluke u vezi s uspostavljanjem i jačanjem režima čuvanja granice i naredbama za otvaranje vatre.
Graničari DDR bili su pripadnici Nacionalne narodne armije (Nationale Volksarmee – NVA) i neposredno odgovorni Ministarstvu odbrane. Godišnja naređenja Ministra odbrane bila su zasnovana na odlukama Saveta za narodnu odbranu. Počevši  od  1961.  godine,  a  naročito  u  periodu  između  1971.  i  1989.  godine,  Savet  za narodnu odbranu je redovno razmatrao jačanje i unapređenje bezbednosnih sistema na granici i upotrebu   vatrenog   oružja.   Naredbe   koje   je   potom   izdavao   ministar   odbrane   takođe   su naglašavale potrebu da se granica DDR zaštiti po svaku cenu i navodile da se „lica odgovorna za povrede  granice“  moraju uhapsiti  ili  „likvidirati“;  ove  naredbe  su  sprovodili  u  delo  komandiri odreda graničnih jedinica. Sva dela graničara, uključujući i polaganje minskih polja i upotrebu vatrenog oružja, bila su zasnovana na ovom redu nadležnosti. Podnosioci predstavke su zauzimali visoke položaje u državnom aparatu i rukovodstvu SED:
prvi  podnosilac  bio  je  član  Saveta  za  narodnu  odbranu  od  1971,  Centralnog  komiteta SED od 1981. godine, kao i zamenik ministra odbrane od 1979. do 1989. godine;
drugi  podnosilac  bio je  član  Centralnog komiteta  SED  od 1946,  načelnik generalštaba NVA i član Saveta za narodnu odbranu od 1967. i ministar odbrane od 1985. do 1989. godine;
treći podnosilac bio je član Centralnog komiteta SED od 1973, Državnog saveta od 1981. i Politbiroa i Saveta za narodnu odbranu od 1983. godine, kao i generalni sekretar Centralnog komiteta SED (posle g. Honekera) i predsednik Državnog saveta i Saveta za narodnu odbranu od oktobra do decembra 1989. godine.
U jesen 1989. godine, beg hiljada građana DDR u ambasade SRN u Pragu i Varšavi, kao i u  Mađarsku,  koja  je  granicu  prema  Austriji  otvorila  11.  septembra  1989.  godine, demonstracije  desetina  hiljada  ljudi  na  ulicama  Drezdena,  Lajpciga,  Istočnog  Berlina  i  drugih gradova,  kao  i  kampanja  preuređenja  i  otvorenosti  koju  je  u  Sovjetskom  savezu  vodio  Mihail Gorbačov, („perestroika“ i „glasnost“) ubrzali su pad Berlinskog zida 9. novembra 1989. godine, raspad  sistema  u  DDR  i  proces  koji  će  dovesti  do  ponovnog  ujedinjenja  Nemačke  3.  oktobra 1990. godine. Mađarska  je  8.  septembra  1989.  godine  usmenom  notom  suspendovala  članove  6  i  8 bilateralnog sporazuma sa DDR od 20. juna 1969. godine (kojime su se dve zemlje sporazumele da  ukinu  vize  za  svoje  državljane  i  odbiju  da  putnicima  dozvole  da  idu  u  treće  zemlje), pozivajući se izričito na članove 6 i 12 Međunarodnog pakta o građanskim i političkim pravima (vidi stav 40 dole) i na član 62 (suštinska promena okolnosti) Bečke konvencije o ugovornom pravu.
Tokom leta   1990.   godine   je   novoizabrana   skupština   DDR   pozvala   nemačke zakonodavne organe da se pobrinu da se lica odgovorna za nedela koja je počinila SED izvedu pred sud.                                     
B. POSTUPCI PRED NEMAČKIM SUDOVIMA

1. Prva dva podnosioca predstavke (g. Strelec i g. Kesler) 

Presudom od  16.  septembra  1993.  godine,  Okružni  sud  u  Berlinu  osudio  je  prvog predlagača  na  pet  i  po  godina  zatvora,  a  drugog  na  sedam  i  po  godina,  za  podstrekivanje  na izvršenje namernog ubistva, na osnovu toga što su oni delili odgovornost za smrt jednog broja mladih ljudi  od 18. do 28. godina  koji  su pokušali  da  pobegnu iz DDR između 1971. i  1989. godine prelaskom granice između dveju nemačkih država (šest slučajeva za prvoga i sedam za drugog predlagača). Žrtve su izgubile život izazvavši eksploziju nagaznih mina postavljenih duž granice ili su ih ubili istočnonemački graničari. Ti slučajevi bili su sledeći.
- Dana 8. aprila 1971. godine, g. Klaus Sajfert (Klaus Seifert), star 18 godina, aktivirao je na nagaznu  minu  (Erdmine)  u  pokušaju  da  pređe  granicu  i  izgubio  levu  nogu.  Ipak  je  uspeo  da stigne do teritorije SRN, gde je posle nekoliko hirurških intervencija umro od zadobijenih rana.
- Dana  16.  januara  1973.  godine,  g.  Hans-Fridrih  Frank  (Hans-Friedrich  Franck),  star  26 godina, zadobio je ozbiljne povrede od eksplozije rasprskavajuće mine (Splittermine) u pokušaju da pređe preko granice. Uspeo je da stigne do teritorije SRN, gde je ubrzo posle događaja umro od zadobijenih rana.
- Dana  14.  jula  1974.  godine,  g.  Volfgang  Fogler  (Wolfgang  Vogler),  star  25  godina, zadobio je teške povrede od rasprskavajuće mine u pokušaju da pređe preko granice. Dvadeset minuta kasnije su ga graničari DDR izvukli do kamiona izvan pogranične zone. Dva sata kasnije stigao je u bolnicu ali je tu umro od zadobijenih rana.
- Dana 7. aprila 1980. godine, g. Volfgang Bote (Wolfgang Bothe), star 28 godina, takođe je teško  povređen  u  eksploziji  rasprskavajuće  mine  u pokušaju  da  pređe  granicu.  Posle  nekoliko operacija, umro je od zadobijenih rana.
- Dana  22.  marta  1984.  godine,  g.  Franck  Mater,  star  20  godina,  teško  je  povređen  u eksploziji rasprskavajuće mine u pokušaju da pređe granicu. Umro je nekoliko trenutaka kasnije.
- Dana  1.  decembra  1984.  godine,  dva  graničara  DDR  ispalila  su  nekoliko  hitaca  na  g. Mihael-Horst  Šmita  (Michael-Haurst  Schmidt), starog 20  godina, koji  je  uz  pomoć  merdevina pokušavao da se popne preko Berlinskog zida, i pogodila ga u leđa. Nije mu pružena nikakva prva  pomoć.  U  bolnicu  Narodne  milicije  DDR  stigao  je  tek  posle  dva  sata,  a  dotle  je  skoro potpuno  iskrvario.  Graničari  koji  su  ga  pogodili  su  pohvaljeni,  a  jedino  je  sa  žaljenjem konstatovano da su mogli da potroše i manje municije.
- Tokom  noći  između  5.  i  6.  februara  1989.  godine,  g.  Kris  Gefroj  (Chris  Guelfray)  i  g. Kristijan  Gaudian  (Christian  Gaudian),  star  20  godina,  pokušali  su  da  se  prebace  preko Berlinskog  zida.  G.  Gefroj  je  umro  na  licu  mesta  pošto  je  pogođen  hicima  istočnonemačkog graničara, a g. Gaudian je ranjen. Graničari koji su pucali na njih su pohvaljeni.
Okružni sud je primetio da su sva naređenja ministra odbrane, uključujući i ona u vezi s upotrebom  vatrenog  oružja  na  granicama,  bila  zasnovana  na  odlukama  Saveta  za  narodnu odbranu, čiji su predlagači bili članovi. Graničarima je naređeno da štite granicu DDR po svaku cenu, čak i ako bi „lica ogovorna za povredu granice“ time izgubila život.

Okružni sud je primetio i da je praksa istočnonemačkih vlasti namerno prekoračavala slovo zakona,  pismenih  naređenja  i  operativnih  uputstava;  odredbe  o  upotrebi  vatrenog  oružja  na granici nisu se poštovale. Ono što je bilo bitno za pogranične jedinice nisu bili pisani zakoni već ono što je u njih bilo usađeno obukom, političkom nastavom i svakodnevnom službom. Pravo naređenje  koje  su  graničari  dobijali  bilo  je:  „Jedinica  ...  mora  da  osigura  bezbednost  državne granice DDR ... njena dužnost je da ne dozvoli prelaske granice, da uhapsi one koji to pokušaju ili da ih uništi i da zaštiti državnu granicu po svaku cenu...“
U  slučaju  uspešnog  prelaska  granice,  dežurni  graničari  bi  mogli  da  očekuju  da  budu predmet istrage koju bi preduzeo vojni tužilac.

Na osnovu krivičnog zakona koji je bio u primeni u DDR u predmetno vreme, Okružni sud je prvo prvog i drugog predlagača proglasio krivima za podsticanje na ubistvo (stav 2(1) člana 22 i stav 1 člana 112 Krivičnog zakona DDR – StGB-DDR; vidi stav 32 dole). Sud je utvrdio da predlagači  nisu  mogli  da  svoja  dela  opravdaju  pozivanjem  na  član  27(2)  Zakona  o  državnim granicama DDR (vidi stav 38 dole), koji je u praksi bio korišćen da opravda ubijanje begunaca vatrenim  oružjem,  sistemima  za  automatsku  paljbu  i  nagaznim  minama.  Sud  je  odredio  da  ta državna praksa „flagrantno i neprihvatljivo krši osnovna načela pravde i ljudskih prava zaštićena međunarodnim  pravom“.  Okružni  sud  je  tada  primenio  Krivični  zakon  SRN,  koje  je  blaži  od zakona DDR, i oba predlagača osudio za podstrekivanje na izvršenje namernog ubistva (član 26 i stav 1 člana 212 Krivičnog zakona SRN – StGB). 

Presudom od 26. jula 1994. godine, Savezni sud je prvo potvrdio nalaze Okružnog suda u vezi sa klasifikacijom krivičnih dela prema zakonu DDR i onda primenio Krivični zakon SRN, delimično zato što je to bio zakon mesta gde se dogodila posledica krivičnih dela, jer je jedan od begunaca preminuo na  teritoriji  SRN,  a  delimično  zato  što  je  krivični  zakon  SRN  blaži  od krivičnog  zakona  DDR.  Kao  drugo,  Savezni  sud  je  krivična  dela  prekvalifikovao  prema krivičnom zakonu SRN i izmenio optužnicu protiv dva predlagača u izvršenje namernog ubistva posredno (članovi 25 i 212 Krivičnog zakona SRN – StGB; vidi stav 44 dole). Dužina kazni koje su pretile podnosiocima predstavke ostala je nepromenjena. Kao i Okružni sud, Savezni sud je spojio predmete prvog i drugog podnosioca.
Savezni  sud  je  tada  proglasio  podnosioce  predstavke  krivim  kao  posredne  izvršioce namernog ubistva,  na  osnovu  toga  što  su  bili  članovi  Saveta  za  narodnu  odbranu,  tela  čije  su odluke  bile  nužan  preduslov  za  izdavanje  naređenja  u  vezi  sa  režimom  zaštite  granice  DDR. Podnosioci  predstavke  su  znali  da  će  ova  naređenja  biti  izvršena  i  da  su  begunci  poginuli  na granici  kao posledica  nasilnih dela. Kao i  Okružni  sud, Savezni  sud  smatrao je  da  podnosioci predstavke, da bi opravdali svoja dela, ne mogu da se pozovu na član 27(2) Zakona o državnim granicama.  Sud  je  odredio  da  su  član  27(2)  i  njegovo  tumačenje  od  strane  režima  DDR predstavljali flagrantno kršenje ljudskih prava, a posebno prava na slobodu kretanja i prava na život  zajamčenih  Međunarodnim  paktom  o  građanskim  i  političkim  pravima,  koji  je  DDR ratifikovala  8.  novembra  1974.  godine  (vidi  stav  40  dole).  Činjenica  da  DDR  nije  te  odredbe prenela  u  domaće  pravo  nije  izmenila  njene  obaveze  prema  međunarodnom  javnom  pravu. Konačno, odluka Okružnog suda nije bila u suprotnosti sa stavom 2 člana 103 Osnovnog zakona (vidi stav 43 dole) jer se podnosioci predstavke nisu mogli pozvati na osnov za opravdanje koji je  u  suprotnosti  sa  pravnim  pravilima  višega  ranga.  Čak  i  u  odgovarajuće  vreme,  ispravno tumačenje  člana  27(2)  Zakona  o  državnim  granicama  DDR  bi  pokazalo  da  nije  bilo  moguće pozivati se na takve osnove za opravdanje zbog ograničenja koja je propisivao sam  Zakon i u svetlu Ustava DDR i njenih međunarodnih obaveza.

Dana 9. septembra 1994. godine, prva dva  pdnosioca  predstavke  su podnela  ustavne žalbe Saveznom ustavnom sudu. Navela su da su njihova dela bila opravdana prema zakonu koji je bio u primeni u DDR u odgovarajuće vreme i da nisu mogla da podležu krivičnom gonjenju. Ali ex post facto tumačenje Saveznog suda navodno je prekršilo načelo da se krivično pravo ne može   primeniti   retroaktivno   (Rückwirkungsgebot)   i   stav   2   člana   103   Osnovnog   zakona.  Podnosioci predstavke su tvrdili da i u SRN postoje odredbe slične onima u članu 27 Zakona o državnim  granicama DDR, a svaka država ograničava pravo na  život u slučajevima koji su se ticali gonjenja kriminalaca. U vezi s tim, podnosioci predstavke su se pozvali na stav 2 člana 2 Evropske konvencije o ljudskim pravima. Takođe su se oslonili na stav 2 člana 7 Konvencije i rezerve u vezi s tom odredbom koju je stavila SRN (vidi stav 45 dole).
U presudi  od  24.  oktobra  1996.  godine,  Savezni  ustavni  sud  pripojio je  žalbu  prvog podnosioca predstavke žalbama drugoga i žalbi g. K.-H. W., bivšeg istočnonemačkog graničara koje je takođe podnosilac predstavke pred Evropskim sudom za ljudska prava. Pošto  se  upoznao  sa  podnescima  Saveznog  ministarstva  pravde  i  Oblasnog  ureda  za pravosuđe Berlina, Savezni ustavni sud je odbacio tri žalbe kao neosnovane, navodeći sledeće razloge za svoju odluku:
"Stav 2 člana 103 Osnovnog zakona nije prekršen.

Žalioci  su  tvrdili  da  je  stav  2  člana  103  Osnovnog  zakona  prekršen  uglavnom  zbog činjenice da su krivični sudovi odbili da im dozvole da se pozovu na osnov za opravdanje koji je u  odgovarajuće  vreme  postojao  u  propisima  DDR  o  režimu  zaštite  granice  (Grenzregime),  na način kako su ga tumačile i primenjivale vlasti DDR. Prvi, drugi i treći žalilac (g. Hans Albreht, koji nije podneo predstavku Sudu, g. Kesler i g. Strelec) takođe su tvrdili da su bili žrtve povrede prava zajamčenog stavom 2 člana 103 Osnovnog zakona utoliko što su bili osuđeni, u skladu sa zakonom Savezne Republike Nemačke, kao posredni izvršioci (mittelbare Täter).

Ni jedna ni druga žalba nisu osnovane.

1. (a) Stav  2  člana  103  Osnovnog  zakona  je  izraz  načela  vladavine  prava...  Ovo  načelo predstavlja osnovu za korišćenje građanskih prava i sloboda, i to jamčenjem pravne izvesnosti, podređivanjem moći države zakonima i zaštitom poverenja. Pored toga, načelo vladavine prava obuhvata, kao jednu od ideja vodilja koje stoje iza Osnovnog zakona, zahtev objektivne pravde... U sferi krivičnog prava, ova pitanja koja se odnose na vladavinu prava odražena su u načelu da se  ne  može  izreći  kazna  tamo  gde  ne  postoji  krivica.  To  načelo  je  istovremeno  ukorenjeno  u ljudskom dostojanstvu i ličnoj odgovornosti koje Osnovni zakon pretpostavlja a koji su ustavno zaštićeni njegovim stavom 1 člana 1 i stavom 1 člana 2, koje zakonodavac mora da ima u vidu pri izradi krivičnog zakona... To načelo je takođe osnov stava 2 člana 103 Osnovnog zakona...

Stav 2 člana 103 Osnovnog zakona ispunjava te zahteve dozvoljavajući kažnjavanje jedino za dela koja su u vreme kada su izvršena bila dovoljno precizno zakonski definisana kao krivična dela. Takođe zabranjuje određivanje veće kazne nego što je ona koja je bila propisana zakonom u vreme  kada  je  krivično  delo  izvršeno.  U  interesu  pravne  sigurnosti  i  pravde,  propisuje  da  u oblasti krivičnog prava, koje dozvoljava veoma ozbiljno narušavanje prava pojedinca od strane države,  samo  zakonodavno  telo  može  da  odredi  koja  dela  su  kažnjiva.  Stav  2  člana  103 Osnovnog   zakona   osnažava    vladavinu   prava   strogo   ograničavajući   zakonodavstvo   na parlament... Poverenje građana osvojeno je činjenicom da im stav 2 člana 103 pruža dokaz da će država  kažnjavati  samo  dela  koja  su  u  trenutku  izvršenja  označena  od  strane  parlamenta  kao krivična  dela  i  za  koja  je  propisao  određene  kazne.  To  omogućuje  građaninu  da  uredi  svoje ponašanje,  na  svoju  odgovornost,  na  takav  način  da  izbegne  izvršenje  kažnjivog  dela.  Ova zabrana  retroaktivnog  dejstva  krivičnog  zakona  je  apsolutna...  Ispunjava  ulogu  garantovanja vladavine prava i elementarnih prava tako što propisuje strogo formalno pravilo, a u tom pogledu se izdvaja od drugih garancija vladavine prava...

(b)  Stav  2  člana  103  Osnovnog  zakona  štiti  od  retroaktivnih  izmena  procene  stepena ozbiljnosti krivičnog dela na štetu počinioca... On takođe zahteva da se mora nastaviti primena zakonskog osnova za opravdanje na koji se moglo osloniti u trenutku kada je delo počinjeno čak i u slučajevima gde je u trenutku kada počne krivični postupak već bio ukinut. Međutim, kada imamo  u  vidu  opravdanja,  za   razliku  od  definicije  prestupa   i  kazni,  strogo  zadržavanje zakonodavnog prerogativa parlamenta ne važi. U oblasti krivičnog prava osnovi za opravdanje mogu  takođe  da  potiču  iz  običajnog  prava  ili  sudske  prakse.  U  slučajevima  gde  osnovi opravdanja  koji  nisu  proizišli  iz  pisanih  zakona  ali  koji  su  ipak  bili  priznati  u  odgovarajuće vreme  kasnije  prestaju  da  se  primenjuju,  postavlja  se  pitanje  da  li  i  koliko  stav  2  člana  103 Osnovnog  zakona  isto  tako  štiti  očekivanje  da  će  se  njihova  primena  nastaviti.  Ovde  nema potrebe  da  se  daje  opšti  odgovor  na  ovo  pitanje,  jer  je  u  posmatranom  slučaju  opravdanje  – zasnovano  delom  na  zakonskim  propisima  a  delom  na  administrativnim  uputstvima  i  praksi  – pruženo  u  okolnostima  koje  omogućavaju  da  se  ograniči  apsolutna  zabrana  retroaktivnosti  u stavu 2 člana 103 Osnovnog zakona.

(aa) Stav 2 člana 103 Osnovnog zakona uzima kao normalan slučaj da je delo izvršeno i potpada  pod  domašaj  materijalnog  krivičnog prava  Savezne  Republike  Nemačke, oblikovanog Osnovnim zakonom, i da se i sudi u tom kontekstu. U tom normalnom slučaju krivični zakon, budući  da  je  usvojen  u  skladu  sa  pravilima  demokratije,  podele  vlasti  i  poštovanja  osnovnih prava,  time  zadovoljavajući  u  principu  zahteve  objektivne  pravde  (materielle  Gerechtigkeit), pruža  pravnodržavnu  osnovu  vladavine  prava  (rechstaatliche  Anknüpfung)  koja  je  potrebna  za apsolutnu, striktnu zaštitu poverenja koju pruža stav 2 člana 103 Osnovnog zakona.

(bb)  Ovo  načelo  više  ne  važi  bez  ograničenja  utoliko  što,  kao  posledica  ponovnog ujedinjenja,  i  kako  je  dogovoreno  Sporazumom  o  ponovnom  ujedinjenju,  član  315  Uvodnog zakona Krivičnog zakona, uzet zajedno sa članom 2 toga Zakona, propisuje da se Krivični zakon DDR ima primeniti u krivičnim slučajevima koji se tiču dela izvršenih u bivšoj DDR. To pravilo je posledica preuzimanja od strane SRN odgovornosti za krivično pravo na teritoriji DDR; ono je takođe  saglasno  sa  stavom  2  člana  103  Osnovnog  zakona,  jer  se  građanima  bivše  DDR  sudi prema krivičnom pravu koje je važilo za njih u odgovarajuće vreme, pri čemu se pravo Savezne Republike koje je važilo u to vreme primenjuje samo ako je blaže. Međutim, ovo pravno stanje, u kome Savezna Republika mora da vrši vlast u krivičnim predmetima na osnovu zakona države koja nije poštovala ni demokratske principe ni podelu vlasti ni ljudska prava, može da dovede do sukoba  između  obavezujućih  principa  vladavine  prava  Osnovnog  zakona  i  apsolutne  zabrane retroaktivnosti  u  stavu  njegovog  2  člana  103,  koji,  kako  je  rečeno,  dobija  svoje  opravdanje  u smislu   vladavine   prava   (rechtsstaatliche   Rechtfertigung)   iz   posebnog   poverenja   datog   u krivičnim zakonima kada ih usvajaju demokratska zakonodavna tela koja su u obavezi da poštuju osnovna  ljudska  prava.  Ova  posebna  osnova  za  poverenje  više  ne  važi  u  slučaju  kada  druga država zakonski definiše određena dela kao ozbiljna krivična dela a pri tom isključuje mogućnost kažnjavanja  omogućavajući  osnove  za  opravdanje  koje  obuhvataju  neka  od  ovih  dela  i  čak zahtevajući i hrabreći ih bez obzira na odredbe pisanog zakona, na takav način ozbiljno kršeći ljudska prava koja su opšte prihvaćena od strane međunarodne zajednice. Na taj način su oni koji drže državnu vlast u svojim rukama ustanovili sistem toliko protivan pravdi da može da opstane samo onoliko dugo dok postoji državna vlast koja ga je stvorila.

U  ovoj  potpuno  izuzetnoj  situaciji,  zahtev  za  objektivnom  pravdom,  koji  obuhvata  i potrebu da  se  poštuju ljudska  prava  koja  priznaje  međunarodna  zajednica, čini  nemogućim  da sud prihvati takvo opravdanje. Apsolutna zaštita poveranja položenog u garanciju datu stavom 2 člana 103 Osnovnog zakona mora da prepusti prednost; u protivnom bi vršenje sudske funkcije u krivičnim  predmetima  u  Saveznoj  Republici  odudaralo  od  pretpostavki  o  vladavini  prava (rechtsstaatliche Prämissen). Građaninu koji je sada u krivičnoj nadležnosti SRN zabranjeno je da  se  osloni  na  takve  osnove  za  opravdanje;  u svim  drugim  pitanjima  načelo poverenja  je  još uvek na snazi, pri čemu svaki građanin uživa garanciju da će, ako bude osuđen, to biti na osnovu zakona koji bi se na njega primenio u trenutku kada je krivično delo počinjeno.

(cc)  Savezna  Republika  je  doživela  slične  sukobe  i  u  vreme  kada  se  bavila  nacional–socijalističkim zločinima.

(...)

2. Savezni ustavni sud je do sada imao priliku da se bavi problemom „zakonskog neprava“ (gesetzliches Unrecht) samo u drugim oblastima a ne u krivičnom pravu. Stao je na stanovište da u slučajevima gde  je  pozitivno  pravo  u  neprihvatljivom  neskladu  sa  pravdom  načelo  pravne izvesnosti možda mora da prepusti preimućstvo načelu objektivne pravde. U vezi s tim se pozvao na dela Gustava Radbruha1 ... a naročito na ono što je poznato kao Radbruhova formula... Sud je po tom pitanju više puta naglašavao da treba da se odustane od primene pozitivnog prava samo u veoma   izuzetnim   slučajevima   i   da   bi   neki   nepravedan  pravni   propis,  koji   je   u  svakom prosvećenom shvatanju neprihvatljiv, ipak mogao, budući da sam po sebi ostaje da služi redu, da poprimi  pravnu  valjanost  i  time  da  stvori  pravnu  izvesnost...  Međutim,  period  vladavine nacional-socijalizma  pokazao  je  da  je  zakonodavno  telo  bilo  sposobno  da  nametne  ogromna „zla“  zakonima...,  tako  da,  tamo  gde  odredba  zakona  neprihvatljivo  odudara  od  pravde,  tu odredbu od početka ne treba ni primenjivati...

2. Osporene odluke ispunjavaju ustavne kriterijume navedene u stavu 1.

(a) Savezni sud je od tada razvio svoju praksu u presuđivanju slučaja takozvanog vladinog kriminala [Regierungskriminalität] za vreme režima SED u DDR... Ta praksa takođe predstavlja osnovu za odluke koje su ovde osporene. Ona navodi da sud mora da zanemari opravdanje ako je njegov cilj  oslobađanje  od odgovornosti  za  namerno ubijanje  nenaoružanih ljudi  čija  je  jedina namera  bila  prelazak  preko  međunemačke  granice  bez  ugrožavanja  interesa  za  koje  je  opšte priznato da  uživaju pravnu zaštitu, jer takvo opravdanje, koje  stavlja  zabranu prelaska granice iznad  prava  na  život,  mora  da  ostane  bez  dejstva  zbog  očiglednog  i  neprihvatljivog  kršenja osnovnih principa pravde i ljudskih prava, zaštićenih u međunarodnom pravu. Pomenuto kršenje je toliko ozbiljno da vređa pravna ubeđenja u vezi sa vrednošću i dostojanstvom čoveka koja su zajednička svim narodima. U takvim slučajevima pozitivno pravo mora da prepusti mesto pravdi.

Savezni  sud  je  opisao  odnos  između  kriterijuma  koji  zajedno  predstavljaju  Radbruhovu formulu  i  ljudskih  prava  zaštićenih  u  međunarodnom  pravu  tako  da  su  merilima  Radbruhove formule,  koja  je  bilo  teško  primeniti  zbog  njihove  nepreciznosti,  dodati   nešto  određeniji kriterijumi  ocenjivanja,  jer  su  međunarodni  instrumenti  ljudskih  prava  pružali  osnovu  za određivanje kada država krši ljudska prava prema ubeđenjima svetske pravne zajednice.

(...)

(c) Imajući u vidu zaključak da se osnova za opravdanje koja je izvedena iz državne prakse i prema kojoj je dozvoljeno ubijati ‘lica odgovorna za povrede granice’ mora odbaciti kao slučaj ekstremne  nepravednosti  države,  predlagači  ne  mogu  da  se  žale  da  pravo  na  život  i  pravo  na slobodu kretanja nisu bezuslovno zajamčena Međunarodnim paktom o građanskim i političkim pravima  i  da  čak  i  demokratske  države  zapadnog  tipa,  na  osnovu  vladavine  prava,  imaju zakonske   odredbe   kojima   je   izričito   propisana   upotreba   vatrenog   oružja   u   određenim okolnostima,  posebno  u  vezi  sa  gonjenjem  i  hapšenjem  kriminalaca.  Doduše,  slovo  pravnih propisa  DDR  u  vezi  sa  regulisanjem  upotrebe  vatrenog  oružja  na  međunemačkoj  granici odgovara  odredbama  SRN  o  primeni  sile  (unmittelbarer  Zwang).  Ali  odluke  u  osporenim presudama pokazuju da su nad ovim pravnim odredbama stajala naređenja koja nisu ostavljala prostora za ograničavanje upotrebe vatrenog oružja prema principu proporcionalnosti, i koja su graničarima na terenu prenosila stav njihovih nadređenih  – pa tako u krajnjoj liniji i Saveta za narodnu odbranu  –  da  lica  koja  su odgovorna  za  povrede  granice  treba  ‘uništiti’  ako nije  bilo moguće da se spreče na drugi način da pređu granicu. Podređivanjem prava pojedinca na život interesu  države  da  spreči  prelaske  granice  je  pisani  zakon  bačen  u  zasenak  zahteva  političke celishodnosti. Objektivno gledano je ovo predstavljalo izuzetnu nepravednost.

(d)  Žalioci  takođe  ne  mogu  da  tvrde  da,  pošto  je  prihvatio  da  opravdanje  može  biti zanemareno, Savezni sud još nije dao odgovor na pitanje da li je i u kojim okolnostima delo na taj  način  smatrano  nezakonitim  i  kažnjivo...  Da  bi  se  odredila  kažnjivost,  nema  potrebe  da  se primene  natpozitivna  pravna  načela  (überpositive Rechtsgrundsätze).  Treba  samo  imati  u  vidu vrednosti koje je sama DDR uzimala kao osnovu za svoj krivični zakon. U odgovarajuće vreme su  članovi  112  i  113  Krivičnog  zakona  DDR  apsolutno  zabranjivali  namerno  oduzimanje ljudskog života i ozbiljnost takvih krivičnih dela označavali propisivajem teških kazni za njih. Ako  iz  razloga  razmotrenih  gore  ne  postoji  prihvatljiva  osnova  za  opravdanje  za  ubistvo, definicija prestupa u gore pomenutim odredbama krivičnog zakona čini takvo ubistvo kažnjivim krivičnim delom.

3. Prva tri žalioca  se  žale da  je  bilo protivno stavu  2 člana  103 Osnovnog zakona  da  ih Savezni sud, primenjujući pravo SRN, proglasi krivima za posredno izvršenje namernog ubistva. Ova žalba ne stoji.

(...)

Imajući  u  vidu  njegovu  zaštitnu  svrhu,  stav 2  člana  103  Osnovnog  zakona  ne  isključuje primenu zakona koji je blaži od onoga koji je bio na snazi u odgovarajuće vreme. Savezni sud, u saglasnosti  sa  naučnim  gledištima  ...,  zauzeo  je  stav  da  je  blaži  zakon  onaj  koji,  na  osnovu sveobuhvatnog   poređenja   u   određenom   pojedinačnom   slučaju,   proizvodi   presudu   koja   je povoljnija za prekršioca, čak i ako bi ovaj ili onaj kriterijum procene mogao da se učini manje povoljnim  od  kriterijuma  koje  postavlja  drugi  zakon,  pri  čemu  su  odlučujući  faktor  pravne posledice krivičnog dela. Ovaj zaključak može se porediti sa gore pomenutom zaštitnom svrhom stava 2 člana 103 Osnovnog zakona i ne može se osporiti na ustavnim osnovima."

2. Treći podnosilac predstavke (g. Krenc)                                                                           

 Presudom od  25.  avgusta  1997.  godine  Okružni  sud  u  Berlinu  je  osudio  trećeg podnosioca predsatavke na šest i po godina zatvora za namerno ubistvo kao posrednog izvršioca (Totschlag  in  mittelbarer  Täterschaft),  iz  razloga  što  je,  budući  da  je  učestvovao  u  dvema odlukama Politbiroa (7. juna 1985. i 11. marta 1986. godine) i dvema Saveta za narodnu odbranu (2. februara 1984. i 25. januara 1985. godine) u vezi sa režimom čuvanja granice DDR, podelio odgovornost  za smrt četiri mlada čoveka koji su pokušali da pobegnu iz DDR između 1984. i 1989.godine prelaženjem međunemačke granice. Ova lica su ubili istočnonemački graničari. Sledi pregled tih slučajeva.
- Dana 1. decembra 1984. godine, dva graničara DDR pucala su i pogodila u leđa g. Mihael- Horsta Šmita (Michael-Horst Schmidt), starog 20 godina, koji je uz pomoć merdevina pokušavao da  pređe  preko  Berlinskog  zida.  Nije  mu  pružena  nikakva  prva  pomoć.  U  bolnicu  narodne milicije DDR stigao je tek dva sata kasnije, a tada je već bio skoro potpuno iskrvario. Graničari koji sa ga pogodili su pohvaljeni a jedino je konstatovano sa žaljenjem da je potrošeno previše municije.

- Dana  24.  novembra  1986.  godine,  dva  graničara  DDR  pucala  su  i  pogodila  u  leđa  g. Mihaela Bitnera (Michael Bittner), starog 25 godina, koji je takođe pokušavao da se popne preko Berlinskog zida  uz  pomoć  merdevina.  Pao  je  na  zemlju i  preminuo  posle  nekoliko  minuta  od povrede srca dok je bio iznošen iz granične zone. Graničarima koji su ga pogodili dodeljena su odlikovanja i po nekoliko dana nagradnog odsustva.

- Dana  12. februara  1987. godine  g.  Luc  Šmit  (Lutz  Schmidt), star 24 godine, pokušao je zajedno  sa  prijateljem,  g.  Petrom  Šulcom  (Peter  Shultze),  starim  34  godine,  da  se  uz  pomoć merdevina  popne  preko  Berlinskog  zida.  Merdevine  su  bile  prekratke  pa  je  jedan  pomogao drugom rukama. G. Šulce je pao na zapadnu stranu a g. Šmit na istočnu, gde su na njega pucala i smrtno ranila pogocima u srce dva graničara DDR. Graničarima koji su ga pogodili dodeljena su odlikovanja i po nekoliko dana nagradnog odsustva, kao i bonus od po DEM 300.

- Tokom  noći  između  5.  i  6.  februara  1989.  godine,  g.  Kris  Gefroj  (Chris  Guettroy)  i  g. Kristian   Gaudian   (Christian   Gaudian),   star   20  godina,   pokušali   su   da   se   prebace   preko Berlinskog  zida.  G.  Gefroj  je  umro  na  licu  mesta  pošto  je  pogođen  hicima  istočnonemačkog graničara, a g. Gaudian je ranjen. Graničari koji su pucali na njih su pohvaljeni.

Na osnovu krivičnog zakona koji je važio u DDR u odgovarajuće vreme, Okružni sud je prvo proglasio trećeg podnosioca krivim za podstrekivanje na ubistvo (stav 2(1) člana 22 i stav 1 člana  112 Krivičnog  zakona  DDR  –  StGB-DDR;  vidi  stav  32  dole),  pri  čemu  je  odluka  bila zasnovana  na  razlozima  koji  su  već  bili  dati  za  osude  prva  dva  predlagača  u  presudi  od  16. septembra 1993. godine (vidi stav 19 gore). Sud je onda primenio krivični zakon SRN, blaži od zakona  DDR,  i  predlagača  osudio  kao  posrednog  izvršioca  u  namernim  ubistvima  koja  su izvršena (članovi 25 i 212 Krivičnog zakona SRN – StGB; vidi stav 44 dole).

Okružni sud je takođe zaključio da podnosilac predstavke nije mogao da se pozove, kao na izvinjavajuću  činjenicu,  da  je  suverenitet  DDR  bio  ograničen  njenom  zavisnošću  od  SSSR, budući da obaveze koje su proisticale iz saveza nisu oslobađale pojedinca krivične odgovornosti. Određujući dužinu kazne predlagača, Okružni sud je takođe primenio krivični zakon SRN, kao blaži od zakona DDR.

Podnosilac predstavke se 9. aprila 1998. godine žalio na ovu presudu Saveznom sudu, oslanjajući se posebno na stav 2 člana 103 Osnovnog zakona i na načelo zabrane retroaktivne primene krivičnih zakona.
Nakon održavanja  rasprave  27.  oktobra  1999.  godine,  Savezni  sud  je  8.  novembra 1999. godine potvrdio  sve  tačke  presude  Okružnog  suda  i  pozvao  se  na  nekoliko  značajnih odluka koje je prethodno bio doneo u vezi sa sličnim pitanjima, uključujući posebno presudu od 26. jula 1994. godine (vidi stav 20 gore). Sud je napomenuo i da je Okružni sud pažljivo nabrojao redosled uputstava koja su data u predmetu,  počevši  od  odluka  Politbiroa  i  Saveta  za  narodnu  odbranu  u  kojima  je  predlagač učestvovao, pa prema vojnom komandnom redosledu, sve do naređenja koja su data graničarima i incidenata sa smrtnim ishodom.
Dana 12. januara 2000. godine, tročlano sudsko veće Saveznog ustavnog suda odbilo je da razmotri ustavnu  žalbu  prodnosioca  predstavke,  pozivajući  se  posebno  na  svoju  značajnu odluku od 24. oktobra 1996. godine (vidi stav 22 gore).                                   
II. RELEVANTNO DOMAĆE I MEĐUNARODNO PRAVO

A. Ugovor o ponovnom ujedinjenju Nemačke

Ugovor o ponovnom ujedinjenju Nemčke od 31. avgusta 1990, posmatran zajedno sa Zakonom o ugovoru  o  ponovnom  ujedinjenju  Nemačke  od  23.  septembra  1990.  godine, određuje, u prelaznim odredbama Krivičnog zakona (članovi 315 do 315(c) Uvodnog zakona za  krivični zakon), da je važeći zakon u principu zakon mesta gde je neko delo izvršeno. To znači da za dela počinjena od strane građana DDR unutar teritorije DDR u principu važe zakoni DDR. U skladu sa  stavom  3 člana  2 Krivičnog zakona, zakoni  SRN će  se  primenjivati  samo ako su blaži od zakona DDR.     
B. Važeći zakoni u DDR u relevantno vreme

1. Verzije Ustava DDR od 1968. i 1974. godine, koje su identične u pogledu odredaba koje su bitne za posmatrani slučaj, izuzimajući stav 2 člana 89 (vidi dole).  

 Bitne odredbe Ustava:
Član 8

Opštepriznata  pravila  međunarodnog  prava  čiji  je  cilj  unapređenje  mira  i  miroljubive saradnje između naroda obavezujuća su za državu i sve građane.

Član 19 stav 2

Od svih državnih tela, društvenih snaga i svakog građanina zahteva se poštovanje i zaštita dostojanstva i slobode ličnosti.

Član 30 stav 1 i stav 2

(1) Ličnost  i sloboda svakog građanina Nemačke Demokratske  Republike su neprikosnovene.

(2)  Ograničenja  su dozvoljena  samo  u vezi  sa  delima  koja  su kažnjiva  prema  krivičnom zakonu ... i moraju biti propisana zakonom. Međutim, prava građana mogu se ograničiti samo u skladu sa zakonom i u slučajevima kada se čini da je takvo ograničenje neizbežno.

Član 73

Državni  savet  će  postaviti  načela  koja  će  se  slediti  u  pitanjima  narodne  odbrane  i bezbednosti. Savet će organizovati odbranu države uz pomoć Saveta za narodnu odbranu.

Član 89 stav 2

(verzija iz 1974. godine; u verziji iz 1968. se ova rečenica nalazila u stavu 3 člana 89)

Pravna pravila ne smeju da budu u suprotnosti sa Ustavom.

2. Verzije Krivičnog zakona DDR od 1968. i 1979. godine, koje  su identične  u pogledu odredaba koje su bitne za posmatrani slučaj, izuzimajući član 213 (vidi dole)                                                           

Prva glava  Posebnog  dela  Krivičnog  zakona,  naslovljena  „Krivična  dela  protiv nacionalnog suvereniteta Nemačke Demokratske Republike, mira, čovečnosti i ljudskih prava“, obuhvatala je ovaj uvod:
"Nemilosrdno  kažnjavanje  za  krivična  dela  protiv  nacionalnog  suvereniteta  Nemačke Demokratske Republike, mira, čovečnosti i ljudskih prava je nužan preduslov za stabilan mir u svetu, vraćanje vere u elementarna ljudska prava i dostojanstvo i vrednost ljudi, kao i očuvanje prava svih ljudi."

Član 95 Krivičnog zakona propisivao je sledeće:
"Svako lice koje svojim ponašanjem krši ljudska ili osnovna prava, međunarodne obaveze ili  nacionalni  suverenitet  Nemačke  Demokratske  Republike  ne  može  se  pravdati  zakonom, naređenjem ili pismenim uputstvom; ono će se smatrati krivično odgovornim.'

Član 84 Krivičnog zakona propisivao je:
"Za  zločine  protiv  mira,  čovečnosti  ili  ljudskih  prava,  kao  i  za  ratne  zločine,  neće  važiti pravila za ograničenja određena ovim zakonom (kojima se određuju rokovi zastarelosti za razne kategorije krivičnih dela)."

Stav 1 člana  112  Krivičnog  zakona  propisivao  je  za  ubistvo  kaznu  zatvora  od  deset godina  do  doživotne  robije.  Stav  1  člana  22  Krivičnog  zakona  bavio  se  delom  učešća  u krivičnom delu, a posebno podstrekivanjem na krivično delo. Stav 2 člana 22 propisivao je da se krivična  odgovornost  određuje  zakonom  koji  definiše  to  delo.  Stav  1(5)  člana  82  Krivičnog zakona odredio je rok zastarelosti od 25 godina za krivično gonjenje za dela koja povlače kazne zatvora u trajanju od preko deset godina.
Član 119 Krivičnog zakona propisivao je:
"Svako lice koje je prisutno na mestu nesreće ili u situaciji kada je ugrožen ljudski život ili zdravlje a koje propusti da pruži neophodnu pomoć u skladu sa svojim sposobnosima, mada je u stanju  da  to  učini  bez  stvarne  opasnosti  po  svoj  život  ili  zdravlje  i  bez  kršenja  drugih  važnih obaveza,  mora  pružiti  zadovoljavajuće  objašnjenje  za  svoj  postupak  društvenom  pravosudnom organu a u protivnom će se kazniti javnom opomenom, novčanom kaznom, uslovnom kaznom ili zatvorskom kaznom u trajanju do dve godine."

Član 213 Krivičnog zakona (verzija iz 1979) propisivao je:
"(1)  Svako  lice  koje  protivzakonito  pređe  granicu  Nemačke  Demokratske  Republike  ili prekrši odredbe kojima se propisuje privremena dozvola za boravak u Nemačkoj Demokratskoj Republici  i  za  tranzit  kroz  Nemačku  Demokratsku  Republiku  kazniće  se  kaznom  zatvora  u trajanju do dve godine, uslovnom kaznom, kaznom zatvora ili novčanom kaznom.

...

(4) Pripreme i pokušaji smatraće se krivičnim delom.“

Stav 3  člana  1  druge  glave  Krivičnog  zakona,  kojim  se  definisao  pojam  „teškog krivičnog dela“ (Verbrechen), propisivao je:
"Teška  krivična  dela  su  društveno  opasni  napadi  (gesellschaftsgefährliche  Angriffe)  na suverenitet  Nemačke  Demokratske  Republike,  mir,  čovečnost  ili  ljudska  prava,  ratni  zločini, krivična  dela  protiv Nemačke  Demokratske  Republike  i  krivična  dela  koja  ugrožavaju  život  a počinjena su sa predumišljajem (vorsätzlich begangene Straftaten gegen das Leben). Takođe će se   smatrati   teškim   krivičnim   delima   druga   društveno   opasna   dela   koja   su   počinjena   sa predumišljajem  protiv  prava  i  interesa  građana,  socijalističke  svojine  i  drugih  prava  i  interesa društva, koja predstavljaju teške povrede socijalističke zakonitosti i koja po tom osnovu podležu kazni  zatvora  u  trajanju  od  najmanje  dve  godine  ili  u  vezi  sa  kojima  je,  unutar  ograničenja važećih kazni, izrečena zatvorska kazna u trajanju od preko dve godine."

Član 258 Krivičnog zakona je propisivao:
"(1)  Pripadnici  oružanih snaga  se  neće  smatrati  krivično odgovornim  za  dela  počinjena  u izvršenju   naređenja   koje   je   izdao   starešina   osim   u   slučajevima   gde   izvršenje   naređenja predstavlja očigledan prekršaj priznatih pravila međunarodnog javnog prava ili krivičnih zakona.

(2) U slučajevima u kojima izvršenje od strane potčinjenog predstavlja očigledno kršenje priznatih  pravila  međunarodnog  javnog  prava  ili  krivičnog  zakona,  starešina  koji  je  izdao naređenje takođe će se smatrati krivično odgovornim.

(3) Odbijanje ili neizvršavanje naređenja čije bi izvršenje predstavljalo očigledno kršenje priznatih  pravila  međunarodnog  javnog  prava  ili  krivičnog  zakona  ne  povlači  pozivanje  na krivičnu odgovornost."

3. Zakon DDR o Narodnoj miliciji od 1968. godine 

Član 17  Zakona  o  Narodnoj  miliciji,  koji  je  stupio  na  snagu  11.  juna  1968.  godine, propisivao je:
"...

(2) Upotreba vatrenog oružja je opravdana

(a) da bi se sprečilo predstojeće izvršenje ili nastavak izvršenja krivičnog dela (Straftat) za koje se u datim okolnostima može pretpostaviti da predstavlja

– teško   krivično   delo   protiv   suvereinteta   Nemačke   Demokratske   Republike,   mira, čovečnosti ili ljudskih prava

– teško krivično delo protiv Nemačke Demokratske Republike

– teško krivično delo protiv ličnosti

– teško krivično delo protiv javne bezbednosti ili državnog reda

– bilo koje drugo teško krivično delo, naročito delo izvršeno uz upotrebu vatrenog oružja ili eksploziva;

(b) da bi se sprečilo bekstvo ili izvršilo ponovno hapšenje lica.

(...)

(3)  Upotrebi  vatrenog  oružja  mora  da  prethodi  glasno  upozorenje  ili  pucanj  upozorenja, osim  kada  se  postojeća  opasnost  može  sprečiti  ili  eliminisati  samo  putem  ciljane  upotrebe vatrenog oružja.

(4) U slučajevima kada se koristi vatreno oružje ljudski životi se moraju čuvati kad god je to  moguće.  Ranjenim  licima  mora  se  pružiti  prva  pomoć,  pod  uslovom  da  su  preduzete neophodne mere bezbednosti, čim izvođenje policijske akcije to dozvoli.

(...)

Prema  članu  20(3)  Zakona,  ove  odredbe  su  se  primenjivale  i  na  pripadnike  Nacionalne narodne armije.

4. Zakon DDR o državnim granicama od 1982. godine   

Član 27 Zakona o državnim granicama, koji je stupio na snagu 1. maja 1982. godine, i koji je zamenio Zakon o Narodnoj miliciji od 1968. godine, propisivao je:
"(1)  Upotreba  vatrenog  oružja  je  najekstremnija  mera  koja  podrazumeva  upotrebu  sile protiv ličnosti. Vatreno oružje može da se koristi samo u slučajevima gde upotreba fizičke sile, sa  ili  bez  pomoći  mehaničkih  pomagala,  nije  imala  uspeha  ili  nema  mogućnosti  da  uspe. Upotreba vatrenog oružja protiv ličnosti dozvoljena je samo u slučajevima u kojima hici upućeni prema predmetima ili životinjama nisu izazvali željeno dejstvo.

(2)  Upotreba  vatrenog  oružja  je  opravdana  da  bi  se  sprečilo  predstojeće  izvršenje  ili nastavak  izvršenja  krivičnog  dela  za  koje  se  u  datim  okolnostima  može  pretpostaviti  da predstavlja teško krivično delo. Takođe je opravdana da bi se uhapsilo lice za koje postoji veoma osnovana sumnja da je počinilo teško krivično delo.

(3)  Upotrebi  vatrenog  oružja  mora  u  principu  da  prethodi  glasno  upozorenje  ili  hitac upozorenja,  osim  kada  se  postojeća  opasnost  može  sprečiti  ili  eliminisati  samo  putem  ciljane upotrebe vatrenog oružja.

...

(5) U slučajevima kada se koristi vatreno oružje, ljudski životi se moraju čuvati kad god je to  moguće.  Ranjenim  licima  mora  se  pružiti  prva  pomoć,  pod  uslovom  da  su  preduzete neophodne mere bezbednosti."

5. Zakonske odredbe o izdavanju pasoša i viza u DDR 

Prema zakonskim odredbama o izdavanju pasoša i viza u DDR (Zakon o pasošima od 1963. i Zakon o pasošima i Naredba o pasošima i vizama od 28. juna 1979. godine, uz dodatnu Naredbu od 15. februara 1982. godine), pre 1. januara 1989. godine nije bilo moguće za lica koja nisu uživala nikakve političke privilegije, lica koja nisu navršila godine potrebne za odlazak u penziju ili lica koja nisu bila izuzeta zbog važnih porodičnih razloga da napuste DDR na zakonit način. Prema članu 17 Naredbe od 28. juna 1979. godine, do 1. januara 1989. odluke o molbama za dozvolu za odlazak nisu morale da budu obrazložene, i nije postojala mogućnost žalbe protiv tih odluka sve do stupanja na snagu Naredbe o vizama od 30. novembra 1988. godine.     
C. Međunarodni pakt o građanskim i političkim pravima

1. Relevantne odredbe

DDR je  ratifikovala  Međunarodni  pakt  o  građanskim  i  političkim  pravima  (Pakt)  8. novembra 1974. godine (vidi stav 20 gore).
(...)

2. Praksa Ujedinjenih nacija 

Pre ponovnog  ujedinjenja  Nemačke,  nekoliko  članova  Komiteta  za  ljudska  prava Ujedinjenih  nacija,  koji  po  članu  28  Pakta  ima  zadatak  da  osigura  da  sve  strane  ugovornice ispune svoje obaveze, izrazilo je određene kritike u vezi sa režimom čuvanja granice DDR. Zapisnici sa 533. i 534. sastanka Komiteta pominju sledeće opaske, između ostalih.
"Britanski  član  Komiteta  Ser  Vinsent  Evans  (Vincent  Evans)  je  19.  jula  1984.  godine istakao da:

[u  vezi  sa]  automatskim  oružnim  sistemima  postavljenim  duž  granice  ...  stav  2  člana  6 Pakta propisuje smrtnu kaznu ‘samo za najteža krivična dela’. Pokušaj da se pređe granica, čak i da je ilegalan, nikako se ne bi mogao smatrati izuzetno teškim krivičnim delom. Ubistvo čoveka u takvim okolnostima bilo je ništa drugo nego pogubljenje po kratkom postupku, bez suđenja – dakle praksa koja je po članu 6 neopravdana.

Ser Vinsent je dodao:

...da  ...  nije  ubeđen  da  se  Nemačka  Demokratska  Republika  stvarno  pridržava  odredaba člana 12 Pakta. Svako ima osnovnu slobodu da napusti svoju zemlju; stav 3 člana 12 dozvoljava neka ograničenja, ali samo po tri osnova. Glavno načelo koje je određivanje da li neko može da napusti DDR ili ne jeste saglasnost sa pravima i interesima te zemlje; to se čini preširokim kada se uporedi sa odredbama stava 3 člana 12 Pakta.

Istog dana je senegalski član Komiteta g. Birame Ndiaje (Birame Ndiaye) izjavio:

...da   ...   se   čini   da   vlada   Nemačke   Demokratske   Republike   gleda   na   mogućnost ograničavanja slobode kretanja na osnovima drugačijim od onih propisanih članom 12 Pakta."

Rezolucijom 1503, usvojenom 1970. godine, Ekonomski i socijalni savet UN ustanovio je mehanizam kojim  su  pojedinci  mogli  da  upućuju  žalbe  Komisiji  za  ljudska  prava,  čiji  je zadatak  bio  da  istraži  da  li  te  žalbe  ukazuju  na  postojanje  „sistematskih,  teških  i  proverenih povreda ljudskih prava i osnovnih sloboda“.
DDR  je  stalno  bila  na  udaru  kritike  zbog  svoje  restriktivne  politike  u  vezi  sa  slobodom kretanja, kao i prema proceduri rezolucije 1503 za nepoštovanje opšte obaveze da poštuje ljudska prava, sadržane u stavu 3 člana 1 i članovima 55 i 56 Povelje UN. DDR je od 1981. do 1983. godine bila na spisku zemalja koje je trebalo ispitati u postupku iz rezolucije 1503, budući da se više  od  pedeset  osoba  (minimum  koji  je  potreban  da  bi  se  moglo  govoriti  o  „sistematskim  i teškim  povredama“)  bilo  žalilo  Komisiji  za  ljudska  prava  zbog  politike  DDR  držanja  svojih građana u zatočeništvu. Međutim, DDR je dozvolila nekima od njih da napuste zemlju, čime je ukupan broj spustila ispod 50 i tako izbegla osudu.   

 D. Zakoni koji su važili u SRN u relevantno vreme

Stav 2 člana 103 Osnovnog zakona propisuje:
"Delo nije kažnjivo osim ako nije tako određeno zakonom pre nego što je izvršeno."

Član 212 Krivičnog zakona SRN propisuje kaznu zatvora u trajanju od pet godina do doživotnog zatvora, u  naročito  teškim  slučajevima,  za  namerno  ubistvo.  Član  25  Krivičnog zakona propisuje da je izvršilac krivičnog dela lice koje ga je počinilo ili koje je navelo drugo lice da počini delo umesto njega.
III. REZERVA SRN U VEZI SA STAVOM 2 ČLANA 7 KONVENCIJE

Instrument ratifikacije Konvencije, koji je Vlada Nemačke deponovala 13. novembra 1952. godine sadržao je i sledeću rezervu i izjavu:
"U  saglasnosti  sa  članom  64  Konvencije  (član  57  nakon  što  je  Protokol  br  11  stupio  na snagu), Savezna Republika Nemačka stavlja rezervu da će odredbe stava 2 člana 7 Konvencije primenjivati  isključivo  u  granicama  stava  2  člana  103  Osnovnog  zakona  Savezne  Republike Nemačke.  Ova  odredba  propisuje  da  je  neko  delo  kažnjivo  samo  ako  je  tako  bilo  propisano zakonom pre nego što je delo izvršeno.

Teritorija na kojoj je Konvencija primenjiva obuhvata i Zapadni Berlin."

PRAVO

I. Navodna povreda stava i člana 7 Konvencije

Podnosioci predstavki su tvrdili da dela za koja im je suđeno nisu predstavljala krivična dela u vreme kada su počinjena, prema zakonima DDR ili međunarodnom pravu, pa da je tako njihova osuda pred nemačkim sudovima predstavljala kršenje stava 1 člana 7 Konvencije, koji propisuje:
"Niko se ne može smatrati krivim za krivično delo izvršeno činjenjem ili nečinjenjem koje, u  vreme  kada  je  izvršeno,  nije  predstavljalo  krivično  delo  po  unutrašnjem  ili  međunarodnom pravu. Isto tako, ne može se izreći strožija kazna od one koja je bila propisana u vreme kada je krivično delo izvršeno."           

 A. Argumenti stranaka pred Sudom

1. Podnosioci predstavki 

Podnosioci predstavki   su  tvrdili   da   njihove   osude   nakon  ponovnog  ujedinjenja Nemačke nisu bile predvidljive, kao i da nikada nisu bili kažnjavani u DDR. Tvrdili su da su čak i nemački sudovi prihvatili da je razlog zašto nisu bili krivično gonjeni u odgovarajuće vreme bio taj  da  dela  za  koja  su  optuženi  nisu  predstavljala  krivična  dela  prema  krivičnom  pravu  DDR, pozivajući  se  tu  na  član  27(2)  Zakona  o  državnim  granicama  DDR.  Ex  post  facto  tumačenje krivičnog  zakona  DDR  od  strane  sudova  ujedinjene  Nemačke  nije  bilo  zasnovano  na  praksi sudova u DDR i za predlagače bi bilo nemoguće da ga predvide u vreme događaja koji su doveli do optužnice. Ono što se, dakle, dogodilo nije bilo postepeno razvijanje tumačenja zakona DDR, već potpuno odbijanje da se prihvati opravdanje na koje su se pozvali predlagači, iz razloga što nije  bilo  u  skladu  s  Osnovnim  zakonom  SRN  (Radbruhova  formula  „zakonskog  neprava“  – Radbruch’sche Formel des „gesetzlichen Unrechts“). Pored toga, primena režima zaštite granice bila je od ključne važnosti za očuvanje DDR.
Sva tri podnosioca predstavke su tvrdila da su postupala u skladu sa zakonima DDR, a treći posebno  da  je  1983.  godine,  kada  je  on  postao  član  Politbiroa  i  Saveta  za  narodnu  odbranu, potonje telo već bilo odlučilo da se uklone nagazne mine i sistemi za automatsku paljbu. Njegova osuda  je  dakle  bila  samo  za  upotrebu  vatrenog  oružja  od  strane  graničara.  Međutim,  čak  i  ta osuda je bila nepravedna jer podnosilac nije učestvovao ni na jednoj sednici Politbiroa ili Saveta za  narodnu odbranu na  kojoj  je  bilo izdato izričito naređenje da  se upotrebi vatreno oružje  na granicama.

Podnosioci predstavki su takođe tvrdili da posmatrana dela nisu predstavljala krivična dela ni po međunarodnom pravu. Što se tiče Međunarodnog pakta o građanskim i političkim pravima, koji  je  DDR  ratifikovala, izneli  su  da  nijedno  međunarodno  telo  nije  osudilo  DDR  za  kršenje njegovih odredaba  i  da  je čak i da to jeste  bio slučaj, postojala  fundamentalna  razlika  između obaveza   države   prema   međunarodnom   pravu   s   jedne   strane   i   sa   druge   strane   krivične odgovornosti  pojedinca  po  unutrašnjem  krivičnom  pravu.  Štaviše,  u  većini  zemalja  je  pristup granici  bio  ili  zabranjen  ili  strogo  kontrolisan,  a  upotreba  vatrenog  oružja  od  strane  graničara dozvoljena ako bi lica koja bi pozvali odbila da reaguju na njihova upozorenja.

2. Vlada

Vlada je tvrdila da su podnosioci predstavki, kao rukovodioci DDR, lako bili u stanju da shvate da   je   režim   zaštite   granice   DDR,   sa   svim   svojim   tehničkim   savršenstvom   i bezobzirnom  upotrebom vatrenog oružja, uperen protiv osoba  kojima  su administrativne  vlasti zabranjivale da napuste DDR i stalno bez obrazloženja odbijale da dozvole građanima DDR da putuju  u  SRN,  posebno  u  Zapadni  Berlin.  Sledi  da  su  mogli  i  da  predvide  da  bi  ubijanje nenaoružanih begunaca  koji  nisu nikoga  ugrožavali  moglo da  dovede  do krivičnog gonjenja  u skladu  sa  pravnim  propisima  koji  su  regulisali  ovu  materiju,  bez  obzira  na  suprotnu  praksu režima u DDR. Posebno je bilo jasno da bi svako mogao da predvidi da bi promena vlasti u DDR mogla dovesti do toga da se ova dela smatraju krivičnim delima, i to zbog porodičnih i drugih veza koje su prevazilazile granicu koja je delila Nemačku.
Vlada je tvrdila da su nemački sudovi protumačili zakone DDR na legitiman način. Da su vlasti  DDR  ispravno  primenile  sopstvene  pravne  propise  u  ovoj  oblasti,  uzimajući  u  obzir međunarodne  obaveze  DDR  posle  ratifikacije  Međunarodnog pakta  o  građanskim  i  političkim pravima i opšta načela ljudskih prava, uključujući naročito zaštitu prava na život, one bi došle do istog tumačenja. Pitanje da li Pakt jeste ili nije prenesen u unutrašnje pravo DDR nije bilo bitno u vezi s ovim.               

B. Ocena Suda

1. Opšta načela  

Kao prvo,  Sud  ponavlja  osnovna  načela  određena  njegovom  praksom  o  tumačenju  i primeni unutrašnjeg prava. 
Dužnost Suda prema članu 19 Konvencije je da osigura poštovanje obaveza koje su Države ugovornice  preuzele  po  Konvenciji,  ali  nije  deo  njegovog  zadatka  da  se  bavi  činjeničnim  ili pravnim  omaškama  koje  je  navodno  napravio  domaći  sud,  osim  i  u  meri  u  kojoj  su  možda ugrozile prava i slobode zaštićene Konvencijom (vidi, pored ostalog, presudu u slučaju  Schenk protiv Švajcarske od 12. jula 1988. godine, Serija A br. 140, str. 29, stav 45).  Pored  toga,  tumačenje  i  primena  unutrašnjeg  prava  je  prvenstveno  stvar  državnih  vlasti, posebno sudova (vidi, mutatis mutandis, presudu u slučaju Kopp protiv Švajcarske od 25. marta 1998. godine, Reports of Judgments and Decisions 1998-II, str. 541, stav 59).                   

Drugo, Sud  ponavlja  osnovna  načela  određena  svojom  praksom  u  vezi  sa  članom  7 Konvencije,   naročito   u   presudama   S.W.   protiv   Ujedinjenog   Kraljevstva   i   C.   R.   protiv Ujedinjenog Kraljevstva od 22. novembra 1995. godine (Serija A br. 335-B i 335-C, str. 41–42, stavovi 34–36, i str. 68 i 69, stavovi 32–34):
"Garancija sadržana u članu 7, koja je bitan sastavni deo vladavine prava, zauzima značajno mesto u sistemu zaštite Konvencije, kao što je naglašeno činjenicom da nisu dozvoljeni izuzeci u skladu sa članom 15 u vreme rata ili drugog vanrednog stanja. Treba je tumačiti  i primenjivati, kako  sledi  iz  njene   namene  i   svrhe,  na   takav  način  da   pruža  delotvornu  zaštitu  protiv samovoljnog krivičnog gonjenja, suđenja i kažnjavanja.

Iz ovog sledi, kako je Sud naveo u presudi u slučaju Kokkinakis protiv Grčke od 25. maja 1993. g. (Serija A br. 260-A, str. 22, stav 52), da član 7 nije ograničen na zabranu retroaktivne primene krivičnog prava  na štetu optuženika: on takođe sadrži, nešto opštije, načelo da jedino zakon može da odredi krivično delo i propiše kaznu za njega (nullum crimen, nulla poena sine lege)  i  načelo  da  se  krivični  zakon  ne  sme  preširoko  tumačiti  na  štetu  optuženog,  na  primer analogijom. Iz ovih načela sledi da krivično delo mora da bude jasno određeno zakonom. U gore pomenutoj  presudi  Sud  je  naveo  da  je  taj  zahtev  zadovoljen  kada  pojedinac  može  da  zna  iz formulacije date odredbe i, ako je potrebno i uz pomoć njenog sudskog tumačenja, koja dela i nečinjenja mogu da ga dovedu pod udar krivičnog zakona. Sud je time označio da, kada govori o ‘zakonu’,  član  7  aludira  na  isti  pojam  na  koji  se  Konvencija  poziva  na  drugim  mestima  kada koristi  taj  termin,  pojam  koji,  dakle,  obuhvata  i  pisane  i  nepisane  zakone  i  podrazumeva kvalitativne  zahteve,  posebno  pristupačnost  i  predvidljivost  (vidi  presudu  u  slučaju  Tolstoy Miloslavsky protiv Ujedinjenog Kraljevstva od 13. jula 1995, Serija A br. 316-B, str. 71–72, stav 37).

Koliko  god  da  je  precizno  formulisana  zakonska  odredba,  u  bilo  kom  pravnom  sistemu, uključujući  i  krivično  pravo,  postoji  neizbežan  element  sudskog  tumačenja.  Uvek  će  postojati potreba za preciziranjem spornih momenata i prilagođavanjem okolnostima koje se menjaju. U državama potpisnicama Konvencije, progresivan razvoj krivičnog prava putem sudskog stvaranja prava  je  duboko  ukorenjen  i  neophodan  deo  pravne  tradicije.  Član  7  Konvencije  se  ne  može tumačiti  tako  da  zabranjuje  postepeno  razjašnjavanje  pravila  krivične  odgovornosti  putem pravosudnog tumačenja od slučaja do slučaja, pod uslovom da je razvoj koji sledi u saglasnosti sa suštinom krivičnog dela i da bi mogao da bude predviđen u razumnoj meri."

2. Primena gornjih načela na posmatrani slučaj 

U svetlu gore pomenutih načela u vezi sa obimom njegovog nadzora Sud primećuje da njegov zadatak nije da presudi o pojedinačnoj krivičnoj odgovornosti podnosilaca predstavki, što je posao prvenstveno domaćih sudova, već da razmotri, sa stanovišta stava 1 člana 7 Konvencije, da li su  dela  podnosilaca,  u  trenutku  kada  su  izvršena,  predstavljala  krivična  dela  određena dovoljno pristupačno i predvidljivo zakonima DDR ili međunarodnim pravom.                                                                                                                       
U vezi s tim, Sud primećuje da specifičnost ovog slučaja leži u tranziciji između dveju država sa dva  različita  pravna  sistema,  a  da  su  posle  ponovnog  ujedinjenja  nemački  sudovi podnosioce predstavki osudili za krivična dela počinjena u svojstvu rukovodilaca DDR.
(a) Domaće pravo

(i) Pravni osnov za osudu podnosilaca predstavki 

Sud primećuje da su nemački sudovi prvo odredili krivicu podnosilaca predstavki za podstrekivanje na ubistvo na osnovu krivičnog zakona koji je bio na snazi u DDR u relevantno vreme (stav 2 člana 22 i stav 1 člana 112 Krivičnog zakona DDR – vidi stav 32 gore). Nakon odbacivanja osnova za opravdanje koji su ponudili podnosioci – zasnovanog na pravu i praksi DDR  –  sudovi  su  odredili  da  su  zbog  veoma  visokih  položaja  koje  su  zauzimali  u  državnom aparatu  DDR  predlagači  podelili  odgovornost  za  smrt  nekoliko  ljudi,  starih  između  18  i  28 godina, koji su pokušali između 1971. i 1989. godine da napuste DDR prelaskom preko granice između dveju nemačkih država. Sudovi su onda primenili Krivični zakon SRN, blaži od onoga DDR,  i  osudili  podnosioce  predstavki  za  nekoliko  ubistava  kao  posredne  izvršioce,  prema članovima  25  i  212  Krivičnog  zakona  SRN,  na  kazne  zatvora  u  trajanju  od  pet  i  po  godina, sedam i po godina i šest i po godina (vidi stavove 19, 20, 23 i 25 gore).
Nemački sudovi  su,  dakle,  primenili  načelo  formulisano  u  Ugovoru  o  ponovnom ujedinjenju od 31. avgusta 1990. godine i Zakonu o sprovođenju toga ugovora od 23. septembra 1990.  godine, da se za dela počinjena od strane građana DDR unutar teritorije DDR primenjuju zakoni DDR, a da se zakoni SRN primenjuju samo ako su blaži (lex mitius – vidi stav 27 gore).
Pravni osnov za osude podnosilaca predstavki je, dakle, bio krivični zakon DDR koji je važio u relevantno  vreme,  a  njihove  kazne  su  u  principu  odgovarale  kaznama  propisanim  u odgovarajućim zakonskim odredbama DDR; određene kazne su bile blaže, zahvaljujući načelu primene blažeg zakona, u ovom slučaju zakona SRN.
(ii) Osnovi za opravdanje po pravu DDR

Međutim, podnosioci predstavki su tvrdili da su zahvaljujući osnovima za opravdanje određenim članom 17(2)  Zakona   o   Narodnoj   miliciji   i   članu   27(2)  Zakona   o   državnim granicama,  zajedno  sa  članom  213  Krivičnog  zakona  DDR  (vidi  stavove  34,  37  i  38  gore), postupali u skladu sa zakonima DDR, kao i da po tom osnovu nikada nisu bili krivično gonjeni u DDR.
Budući da pojam „zakon“ u stavu 1 člana 7 Konvencije obuhvata i pisane i nepisane zakone, Sud mora prvo da razmotri bitne odredbe pisanog prava DDR pre nego što ispita da li je tumačenje tih pravila od strane nemačkih sudova bilo u saglasnosti sa stavom 1 člana 7. U tom procesu mora i  da  ispita,  u  vezi  s  tom  odredbom,  prirodu  državne  prakse  DDR,  koja  je  u relevantno vreme bila nadgrađena tim pravilima.
Što se tiče događaja između 1971. i 1989. godine, pravila pisanog prava koja su važila u to vreme obuhvatala su verzije Krivičnog zakona od 1968. i 1979. godine, Zakon o Narodnoj miliciji od 1968.  godine,  koji  je  1982.  godine  zamenio  Zakon  o  državnim  granicama,  kao  i verzije Ustava DDR iz 1968. i 1974. godine.
Tačno je  da  je  članom  17(2)  Zakona  o  Narodnoj  miliciji  i  članom  27(2)  Zakona  o državnim  granicama  određeno  da  je  upotreba  vatrenog  oružja  opravdana  „da  bi  se  sprečilo predstojeće izvršenje ili nastavak izvršenja krivičnog dela za koje se u datim okolnostima može pretpostaviti da predstavlja teško krivično delo“ ili „da bi se uhapsilo lice za koje postoji veoma osnovana  sumnja  da  je  počinilo teško  krivično  delo“.  Pojam  „teško  krivično  delo“  određen je stavom  3  člana  213  Krivičnog  zakona,  koji  je  nabrojao  slučajeve  u  kojima  se  krivično  delo nezakonitog  prelaska  granice  smatralo  teškim,  uključujući  i  slučajeve  u  kojima  je  „ugrožen ljudski život ili zdravlje“, u kojima je „izvršeno uz upotrebu vatrenog oružja ili opasnih sredstava ili  načina“,  u  kojima  je  „izvršeno  posebno  intenzivno“  ili  pak  „izvršeno  zajedno  sa  drugim licima“.
Član 17 Zakona o Narodnoj miliciji i član 27 Zakona o državnim granicama su dakle nabrojali čitav niz  uslova  pod  kojima  je  upotreba  vatrenog  oružja  bila  dozvoljena  i  takođe propisali,  u  stavovima  4  i  5:  „U  slučajevima  kada  se  koristi  vatreno  oružje,  ljudski  životi  se moraju  čuvati  kad  god  je  to  moguće.  Ranjenim  licima  mora  se  pružiti  prva  pomoć.“  Članom 27(1)  je  bilo  propisano:  „Upotreba  vatrenog  oružja  je  najekstremnija  mera  koja  podrazumeva upotrebu sile protiv ličnosti.“ Članom 27(4) je određeno: „Ako je moguće, vatreno oružje ne bi trebalo  koristiti  protiv  maloletnika  (Jugendliche).“  Pored  toga,  član  119  Krivičnog  zakona  je određivao krivično delo propusta da se pomogne licu koje je ugroženo (vidi stav 33 gore).
Ove odredbe, koje su, dakle, izričito sadržale načelo proporcionalnosti i načelo da se ljudski životi moraju  štititi,  treba  takođe  tumačiti  u  svetlu  načela  koja  su  sadržana  u  samom Ustavu DDR. Stavom 2 člana 89 Ustava je određeno: „Pravni propisi ne mogu biti u suprotnosti sa  Ustavom“;  Stavom  2  člana  19  je  određeno:  „Sva  državna  tela,  društvene  snage  i  svaki građanin dužni su da poštuju i štite dostojanstvo i slobodu ličnosti“; konačno, stavovima 1 i 2 člana 30 je određeno: „Ličnost i sloboda svakog građanina Nemačke Demokratske Republike su nepovredivi“ i da se „prava građana mogu ograničiti samo u meri u kojoj to zakon dozvoljava i kada je po svoj prilici to ograničenje neizbežno (unumgänglich)“ (vidi stav 28 gore).
Pored toga,  prvom  glavom  Posebnog  dela  Krivičnog  zakona  DDR  je  propisano: „Nemilosrdno kažnjavanje za krivična dela protiv ... mira, čovečnosti i ljudskih prava ... nužan je preduslov za stabilan mir u svetu, vraćanje vere u elementarna ljudska prava (Wiederherstellung des Glaubens an grundlegende Menschenrechte) i dostojanstva i vrednosti ljudi, kao i očuvanje prava svih ljudi.“ (vidi stav 29 gore).
U posmatranom slučaju su nemački sudovi osudili podnosioce predstavki zbog njihove odgovornosti za smrt  nekoliko  ljudi  koji  su  pokušali  da  pređu  granicu  između  dve  nemačke države, često sa skromnim pomagalima, kao što su merdevine. Uglavnom su bili veoma mladi (najmlađi  je  imao  18  godina  a  četvorica  samo  20),  bili  su  nenaoružani,  nisu  predstavljali opasnost ni za koga i njihov jedini cilj bio je napuštanje DDR, budući da je u to vreme za obične građane, osim penzionera i nekolicine privilegovanih, bilo gotovo nemoguće da DDR napuste na zakonit  način (vidi odredbe  o pasošima i  vizama u DDR  –  stav 39 gore). Njihovi  pokušaji  da pređu granicu, mada zakonom zabranjeni u DDR, nisu se dakle mogli smatrati teškim krivičnim delima jer nijedan od slučajeva nije spadao u kategoriju teških krivičnih dela propisanih stavom 3 člana 213 Krivičnog zakona DDR.
U svetlu ovih načela, koja su obuhvaćena Ustavom i drugim pravnim propisima DDR, Sud smatra da  osuda  podnosilaca  pred  nemačkim  sudovima,  koji  su  gore  pomenute  odredbe tumačili i primenili na posmatrani slučaj, ne izgleda na prvi pogled samovoljna ili u suprotnosti sa stavom 1 člana 7 Konvencije.
Doduše, nemački  sudovi  su  imali  različite  pristupe  tumačenju  osnova  za  opravdanje koje  su  izneli  podnosioci  predstavki,  posebno  na  osnovu  člana  27(2)  Zakona  o  državnim granicama DDR. Okružni sud u Berlinu je smatrao da se na ove osnove za opravdanje nije moglo osloniti budući  da  su  flagrantno  i  neprihvatljivo  kršili  „osnovne  principe  pravde  i  ljudskih  prava zaštićene međunarodnim pravom“ (vidi stavove 19 i 23 gore). Savezni  sud je  smatrao da  bi, čak i  u relevantno vreme, ispravno tumačenje člana  27(2) Zakona o državnim granicama pokazalo da se nije moglo pozivati na takve osnove za opravdanja zbog  ograničenja  koje  je  propisivao  sâm  Zakon  i  u  svetlu  Ustava  DDR  i  njenih  obaveza  po međunarodnom javnom pravu (vidi stavove 20 i 25 gore).  Konačno, Savezni ustavni  sud je zaključio: „U ovoj sasvim izuzetnoj situaciji, zahtev za objekivnom  pravdom,  koji  obuhvata  i  potrebu  da  se  poštuju  ljudska  prava  priznata  od  strane međunarodne  zajednice,  čini  nemogućim  za  sud  da  prihvati  takvu  odbranu.  Apsolutna  zaštita poverenja  koje  je  dato  garancijom  pruženom  stavom  2  člana  103  Osnovnog  zakona  mora  da prepusti svoj primat – u protivnom, vršenje sudske funkcije u krivičnim predmetima u Saveznoj Republici ne bi bilo u saglasnosti sa načelima vladavine prava“ (vidi stavove 22 i 26 gore).
Međutim, budući da su tumačenje i primena unutrašnjeg prava prvenstveno predmeti procene domaćih sudova, nije na ovom Sudu da izražava mišljenje o ovim različitim pristupima, koji dobro pokazuju pravnu komplikovanost slučaja. Dovoljno je da se Sud zadovolji da je ishod koji su postigli nemački sudovi bio u saglasnosti s Konvencijom, a posebno sa stavom 1 člana 7.
(iii) Osnovi za opravdanje koji proizilaze iz državne prakse DDR

Budući da pojam „zakon“ u stavu 1 člana 7 Konvencije obuhvata nepisane zakone, Sud mora takođe, pre nego što dublje zađe u razloge slučaja, ispitati prirodu državne prakse DDR, koja je bila nadređena pravilima pisanog prava u odgovarajuće vreme.
U tom kontekstu, treba naglasiti da u vreme kada su se dogodila posmatrana krivična dela nijedan od  podnosilaca  predstavki  nije  bio  krivično  gonjen  zbog  njih  u  DDR.  To  je  bilo zbog protivrečnosti  između, s jedne  strane, načela unetih u Ustav i  zakone  DDR, koja  su bila veoma  slična  načelima  države  u  kojoj  postoji  vladavina  prava  i,  sa  druge,  represivne  prakse čuvanja granica DDR i naređenja koja su izdavana da se ona štiti.
Da bi  se  zaustavila  beskrajna  bujica  begunaca,  DDR  je  podigla  Berlinski  zid  13. avgusta  1961.  godine  i  pojačala  sve  mere  bezbednosti  duž  granice  između  dveju  nemačkih država  nagaznim  minama  i  sistemima  za  automatsku  paljbu.  Pored  ovih  mera,  graničarima  je naređeno  da  „ne  dozvole  prelazak  granice,  da  uhapse  lica  koja  su  kršila  granični  režim (Grenzverletzer) ili da ih uništavaju (vernichten) i da državnu granicu štite po svaku cenu“. U slučaju  uspešnog  prelaska,  dežurni  graničari  su  znali  da  će  vojni  tužilac  sprovesti  istragu;  u suprotnom slučaju bi mogli da očekuju pohvalu (vidi stavove 19 i 23 gore).
Kao što  su  ustanovili  nemački  sudovi,  mere  i  naredbe  pomenute  gore  su  neosporno postojale kao odluke organa i vlade DDR pomenute u članu 73 Ustava (vidi stav 28 gore), i to Državnog saveta  i  Saveta  za  narodnu  odbranu,  čiji  su  podnosioci  predstavki  bili  članovi:  prvi podnosilac (g. Strelec) bio je član Saveta za narodnu odbranu od 1971. godine, drugi (g. Kesler) od  1967.  godine;  treći  (g.  Krenc)  bio  je  član  Centralnog  komiteta  SED  od  1973.  godine, Državnog saveta od 1981. godine i Saveta za narodnu odbranu od 1983. godine.
Cilj te prakse države koji su podnosioci predstavki sprovodili bio je dakle da se granice između dveju nemačkih država zaštite „po svaku cenu“ da bi se osigurao opstanak DDR, koja je bila ugrožena zbog masovne seobe sopstvenog stanovništva.
Međutim, Sud naglašava da razlog na koji se pozvala država mora da bude ograničen načelima navedenim u  Ustavu  i  zakonu  same  DDR;  mora  pre  svega  da  poštuje  potrebu  da  se sačuvaju ljudski životi, navedenu u Ustavu DDR i  zakonima o Narodnoj miliciji i o državnim granicama, imajući u vidu činjenicu da je čak i u odgovarajuce vreme pravo na život već bilo najviša vrednost u hijerarhiji ljudskih prava (vidi stav 94 dole).
Sud smatra da je primena nagaznih mina i sistema za automatsku paljbu, imajući u vidu njihove automatske i  nediskriminišuće  posledice,  kao  i  izričitost  naređenja  graničarima  da „uništavaju  lica  koja  narušavaju  granicu  (Grenzverletzer)  i  zaštite  granicu  po  svaku  cenu“, flagrantno  kršila  osnovna  prava  zajamčena  članovima  19  i  30  Ustava  DDR,  koje  su  u  suštini potvrđivale  odredbe  Krivičnog  zakona  DDR  (član  213)  i  niz  zakona  o  granicima  DDR  (član 17(2) Zakona o Narodnoj miliciji od 1968. godine i član 27(2) Zakona o državnim granicama od 1982. godine). Ova državna praksa takođe je predstavljala kršenje obaveze da se poštuju ljudska prava i drugih  međunarodnih  obaveza  DDR,  koja  je  8.  novembra  1974.  godine  ratifikovala Međunarodni  pakt  o  građanskim  i  političkim  pravima,  izričito  priznajući  pravo  na  život  i  na slobodu kretanja (vidi stav 40 gore), imajući takođe u vidu činjenicu da je za obične građane bilo gotovo nemoguće da napuste DDR na zakonitnačin. Mada je primena nagaznih mina i sistema za  automatsku  paljbu  prestala  oko  1984.  godine,  naređenja  graničarima  ostala  su  neizmenjena sve do pada Berliskog zida, novembra 1989. godine.
Sud takođe  primećuje  da  su  se  u  opravdanju  podnosioci  predstavki  oslonili  na naređenje da se otvori vatra koji su oni sami bili izdali graničarima i na parksu koja je usledila, zbog koje su i osuđeni. Međutim, prema opštim pravnim principima, optužena lica nemaju pravo da opravdavaju postupke koji su proizveli njihovu osudu tako što bi jednostavno dokazali da su se takvi postupci događali pa tako predstavljali praksu.
Štaviše, bez  obzira  na  odgovornost  DDR  kao  države,  postupci  podnosilaca  kao pojedinaca bili su određeni kao krivična dela članom 95 Krivičnog zakona DDR, koji je već u svojoj  verziji  od  1968.  godine  propisao,  kako  je  ponovljeno  i  u  verziji  od  1977.  godine,  da: „Svako lice koje svojim ponašanjem krši ljudska ili elementarna prava ... ne može se pravdati zakonom, naređenjem  ili pismenim  uputstvom;  ono će  se  smatrati  krivično odgovornim“ (vidi stav 30 gore).
Sledi da nema  nikakve  sumnje  da  su podnosioci  snosili  pojedinačnu odgovornost  za dela u pitanju.
(iv) Predvidljivost osuda

Međutim, podnosioci  su  tvrdili  da,  imajući  u  vidu  stvarnu  situaciju  u  DDR,  njihove osude od strane nemačkih sudova nisu bile predvidljive i da je za njih bilo potpuno nemoguće da predvide  da  će  jednoga  dana,  zbog  promene  okolnosti,  biti  pozvani  na  odgovornost  pred krivičnim sudom.
Sud nije tim argumentom ubeđen. Širok jaz između zakona i svakodnevne prakse DDR bio je u velikoj  meri  posledica  postupaka  samih  podnosilaca  predstavki.  Imajući  u  vidu  visok položaj koji su zauzimali u državnom aparatu, očigledno je da nisu mogli da ne budu upoznati s Ustavom i zakonima DDR ili njenim međunarodnim obavezama i osudama njenog režima zaštite granice  koje  su  iznete  u  drugim  zemljama  (vidi  stavove  41  i  42  gore).  Štaviše,  oni  su  sami sprovodili  ili  održavali  taj  režim  nadgrađujući  nad  zakonske  propise  koji  su  objavljivani  u Službenom  listu  DDR  tajna  naređenja  i  uputstva  o  jačanju  i  unapređenju  sredstava  za  zaštitu granice i upotrebi vatrenog oružja. U naređenju da se otvara vatra koje je dato graničarima oni su insistirali  na  potrebi  da  se  granice  DDR  zaštite  „po  svaku  cenu“  a  da  se  „lica  odgovorna  za povredu  granice“  uhapse  ili  „unište“  (vidi  stav  15  gore).  Podnosioci  su  dakle  bili  neposredno odgovorni  za  situaciju  koja  je  vladala  na  granici  između  dveju  nemačkh  država  od  početka sedme decenije pa do pada Berlinskog zida 1989. godine.
Štaviše, činjenica da podnosioci predstavki nisu bili krivično gonjeni u DDR i da su bili gonjeni i osuđeni  pred  nemačkim  sudovima  tek  posle  ponovnog  ujedinjenja,  i  to  na  osnovu pravnih propisa koji se važili u DDR u relevantno vreme, ni na koji način ne znači da njihovi postupci nisu predstavljali krivična dela prema zakonima DDR.
U vezi s tim, Sud primećuje da se problem sa kojim je Nemačka morala da se suoči posle ponovnog  ujedinjenja  u  pogledu  stava  koji  će  zauzeti  prema  licima  koja  su  počinila krivična  dela  pod  bivšim  režimom  pojavio  i  u  nekiliko  drugih  država  koje  su  prošle  kroz tranziciju do demokratskog režima.
Sud smatra  opravdanim  da  se  u  pravnoj  državi  krivično  gone  lica  koja  su  počinila krivična  dela  pod  prethodnim  režimom;  isto  tako,  sudovi  takvih  država,  budući  da  su  zauzeli mesto sudova koji su prethodno postojali, ne mogu se osuditi zbog primene i tumačenja pravnih propisa koji su važili u odgovarajuće vreme u svetlu načela na kojima je zasnovano postojanje pravne države.
Sud ponavlja da za svrhe stava 1 člana 7, koliko god da je precizno formulisana neka odredba krivičnog zakona, u svakom pravnom sistemu postoji neizbežan element pravosudnog tumačenja. Uvek će  postojati  potreba  za  raščišćavanjem  spornih  pitanja  i  za  prilagođavanjem okolnostima  koje  se  menjaju  (vidi  presude  u  slučaju  S.  W.  protiv  Ujedinjenog  Kraljevstva  i slučaju C. R. protiv Ujedinjenog Kraljevstva od 22. novembra 1995. godine, Serija A br. 335-B i 335-C, str. 41–42, stavovi 34–36, i str. 68–69, stavovi 32–34 – stav 50 gore). Doduše, ovo načelo važi  u  principu  za  postepen  razvoj  pravne  prakse  u  bilo  kojoj  demokratskoj  državi  u  kojoj  se poštuje vladavina prava, koja je kamen temeljac Konvencije, kao što kaže njen uvodni deo (vidi stav 83 dole), ali ostaje sasvim valjano u slučajevima kada je kao u ovom jedna država nasledila drugu.
Suprotno rezonovanje bi bilo u suprotnosti sa samim načelima na kojima je izgrađen sistem zaštite ustanovljen Konvencijom. Autori Konvencije su se na ta načela pozvali u njenom uvodnom delu  kada  su  potvrdili  svoju  „duboku  veru  u  one  osnovne  slobode  koje  su  temelj pravde i mira u svetu i koje se najbolje održavaju stvarnom političkom demokratijom, s jedne strane,  i  zajedničkim  shvatanjem  i  poštovanjem  ljudskih  prava  od  kojih  one  zavise,  s  druge strane“  i  izjavili  da  su  „sličnih  pogleda“  i  da  imaju  „zajedničko  nasleđe  političkih  tradicija, ideala, slobode i vladavine prava“.
Trebalo bi takođe naglasiti da je parlament DDR, izabran na demokratskim izborima 1990. godine, izričito  zatražio  od  nemačkih  zakonodavaca  da  obezbede  da  se  vode  krivični postupci  u  vezi  sa  nepravdama  koje  je  počinila  SED  (vidi  stav  18  gore).  To  čini  sasvim razumnim zaključak da bi čak i da se dve nemačke države nisu ujedinile demokratski režim koji bi preuzeo vlast od SED u DDR primenio postojeće pravo DDR i krivično gonio predlagače, kao što su nemački sudovi i učinili posle ponovnog ujedinjenja.
Štavise, imajući   u   vidu   supremaciju   prava   na   život   u   svim   međunarodnim instrumentima  zaštite  ljudskih  prava  (vidi  stavove  92,  93  i  94  dole),  uključujući  i  samu Konvenciju, u kojoj se pravo na život jamči u članu 2, Sud smatra da je u posmatranom slučaju strogo tumačenje nemačkih sudova pravnih propisa DDR bilo u saglasnosti sa stavom 1 člana 7 Konvencije.
Sud primećuje  u  vezi  s  ovim  da  prva  rečenica  stava  1  člana  2  Konvencije  upućuje države   da   preduzmu  odgovarajuće   korake   da   štite   živote   ljudi   u  svojoj   nadležnosti.  To podrazumeva  pre  svega  obavezu  da  se  pravo  na  život  zaštiti  uspostavljanjem  delotvornih odredaba krivičnog prava kojima se odvraća od izvršenja dela koja ugrožavaju život, uz podršku mehanizma  za  primenu  zakona  koji  sprečava,  guši  i  kažnjava  povrede  takvih  odredaba  (vidi presude   u   slučajevima   Osman   protiv   Ujedinjenog   Kraljevstva   od   28.   oktobra   1998.   g., Reports 1998–VIII,  str.  3159,  stav  115,  i  Akkoç  protiv  Turske,  br.  22947/93  i  22948/93, 10.10.2000, stav 77, neobjavljeno).
Sud smatra  da  praksa  države  kao  što  je  politika  zaštite  granica  DDR,  kojom  su  bila flagrantno kršena ljudska prava, a pre svega pravo na život, najviše vrednosti u međunarodnoj hijerarhiji  ljudskih  prava,  ne  može  biti  obuhvaćena  zaštitom  stava  1  člana  7  Konvencije.  Ta praksa, koja je zakone na kojima je navodno bila utemeljena lišila njihove suštine, a koja je bila nametnuta svim organima DDR, uključujući i pravosudnim, ne može se opisati kao „zakon“ u smislu značenja člana 7 Konvencije.
Sud dakle zauzima stav da se predlagači, koji su u svojstvu rukovodilaca DDR stvorili privid zakonitosti koja proističe iz pravnog sistema DDR a onda sproveli ili nastavili primenu prakse koja je flagrantno ignorisala sama načela tog sistema, ne mogu da pozovu na zaštitu stava 1 člana 7 Konvencije. Rezonovati na drugačiji način bi bilo protivno svrsi i cilju te odredbe – da obezbedi da se niko ne podvrgava samovoljnom gonjenju, osudi ili kažnjavanju.
Imajući sve prethodno u vidu, Sud smatra da su u vreme kada su počinjeni postupci predlagača predstavljali  krivična  dela  propisana  uz  dovoljnu  pristupačnost  i  predvidljivost  u pravu DDR.
(b) Međunarodno pravo

(i) Primenjiva pravila

Sud smatra da je njegova dužnost da takođe razmotri posmatrani slučaj sa stanovišta međunarodnog prava, posebno instrumenata zaštite ljudskh prava, naročito zato što su nemački sudovi koristili argumente utemeljene na tim načelima (vidi stavove 19 in fine i 20 gore).
Neophodno je  dakle  razmotriti  da  li  su  u  vreme  kada  su  počinjena  dela  podnosilaca predstavki  predstavljala  krivična  dela  određena  uz  dovoljno  pristupačnosti  i  predvidljivosti  po međunarodnom pravu, posebno pravilima međunarodnog prava o zaštiti ljudskih prava.
(ii) Međunarodna zaštita prava na život

Sud prvo primećuje da su tokom razvoja te zaštite konvencije i drugi instrumenti stalno naglašavali prvenstvo prava na život.
Na primer,  članom  3  Univerzalne  deklaracije  o  ljudskim  pravima  od  10.  decembra 1948. godine propisano   je   da:   „Svako   ima   pravo   na   život“.   To   pravo   je   potvrđeno Međunarodnim paktom o građanskim i političkim pravima od 16. decembra 1966. godine, koji je DDR ratifikovala 8. novembra 1974. godine. Njegovim članom 6 se određuje: „Svako ljudsko biće ima urođeno pravo na život“ i „Niko ne može biti samovoljno lišen života“ (vidi stav 40 gore). Takođe ga sadrži Konvencija, čiji stav 1 člana 2 određuje:
"Pravo na život svake osobe zaštićeno je zakonom. Niko ne može biti namerno lišen života, sem prilikom izvršenja presude suda kojom je osuđen za zločin za koji je ova kazna predviđena zakonom."

Saglasnost ovih  dveju  instrumenata  je  značajna:  pokazuje  da  je  pravo  na  život nepovrediv atribut ljudskih bića i predstavlja najveću vrednost u hijerarhiji ljudskih prava.
Međutim, predlagači su tvrdili da su njihovi postupci bili opravdani izuzecima stava 2 člana 2 Konvencije, prema kojima:
"Lišenje slobode se ne smatra protivnim ovom članu ako proistekne iz upotrebe sile koja je apsolutno nužna:

(a) radi odbrane nekog lica od nezakonitog nasilja;

(b) da bi se izvršilo zakonito hapšenje ili sprečilo bekstvo lica zakonito lišenog slobode;

(c) prilikom zakonitih mera koje se preduzimaju u cilju suzbijanja nereda ili pobune."

Sud smatra da, imajući u vidu gore nabrojane instrumente, smrt begunaca ni na koji način nije bila posledica upotrebe sile koja je bila „apsolutno nužna“; državna praksa koju su u DDR sprovodili podnosioci predstavki nije nikoga štitila od nezakonitog nasilja, nije sprovođena u cilju bilo kakvog hapšenja koje bi se moglo opisati kao „zakonito“ prema zakonima DDR i nije imala  nikakve  veze  sa  suzbijanjem  nereda  ili  pobune,  budući  da  je  jedini  cilj  begunaca  bilo napuštanje zemlje.
Sledi da  postupci  podnosilaca  nisu  ni  na  koji  način  opravdani  po  stavu  2  člana  2 Konvencije.
(iii) Međunarodna zaštita slobode kretanja

Kao i  stav 2  člana  2  Protokola  br.  4  uz  Konvenciju,  stav 2  člana  12 Međunarodnog pakta  o  građanskim  i  političkim  pravima  propisuje:  „Svako  je  slobodan  da  napusti  bilo  koju zemlju,  uključujući  i  sopstvenu.“  Ograničenja  tog prava  dozvoljena  su  samo  gde  su  propisana zakonom, neophodna zbog zaštite bezbednosti države, javnog reda, zdravlja ili morala ili prava i sloboda drugih, u saglasnosti su sa drugim pravima priznatim Paktom (vidi stav 40 gore).
Podnosioci predstavki  su  se  oslonili  na  ova  ograničenja  da  bi  opravdali  uvođenje  i neprekidno sprovođenje režima zaštite granice DDR.
Međutim, Sud smatra da u posmatranom slučaju nije bio primenjiv nijedan od gornjih izuzetaka. Kao prvo, osporeni postupci su bili naređenja, data i izvršena, koja nisu u saglasnosti ni sa Konvencijom  niti  zakonima.  Drugo,  ne  može  se  tvrditi  da  je  opšta  mera  koja  sprečava gotovo celokupno stanovništvo jedne države da je napusti bila neophodna da bi se zaštitila njena bezbednost,  ili  pak  ostali  interesi  koji  su  pomenuti.  Konačno,  način  na  koji  je  DDR  sprovela zabranu kojom je svoje građane sprečila da napuštaju zemlju i kažnjavala kršenje te politike bio je suprotan drugom pravu pomenutom u Paktu, tj. pravu na život, zajamčenom članom 6, za one koji su bili njegove žrtve.
I dalje u vezi sa slobodom kretanja Sud naglašava da je, kada je otvorila svoje granice sa Austrijom 11.  septembra  1989.  godine,  Mađarska  otkazala  bilateralni  sporazum  sa  DDR, pozivajući se izričito na član 6 i član 12  Pakta i član 62 (suštinska promena okolnosti) Bečke konvencije o ugovornom pravu (vidi stav 17 gore).
(iv) Državna odgovornost DDR i pojedinačna odgovornost podnosilaca predstavki

Postavljanjem nagaznih  mina  i  sistema  za  automatsku  paljbu  duž  granice,  kao  i naredbom  graničarima  da  „likvidiraju  lica  odgovorna  za  povredu  granice  i  zaštite  granicu  po svaku  cenu“,  Nemačka  Demokratska  Republika  je  uspostavila  režim  zaštite  granice  koji  je očigledno  zanemarivao  potrebu  da  se  čuvaju  ljudski  životi,  koja  je  unesena  u  Ustav  i  zakone DDR, kao i pravo na život zaštićeno gore pomenutim međunarodnim instrumentima; taj režim je isto  tako  kršio  pravo  na  slobodu  kretanja  pomenuto  u  članu  12  Međunarodnog  pakta  o građanskim i političkim pravima.
Ova praksa države bila je u velikoj meri delo samih podnosilaca predstavki, koju su kao rukovodioci znali  –  ili  je  trebalo  da  znaju  –  da  se  njome  krše  i  osnovna  i  ljudska  prava, budući da nisu mogli da ne budu obavešteni o zakonima sopstvene zemlje. Članom 8 Ustava od 1968. godine određeno je: „Opšte priznata pravila međunarodnog prava, čiji je cilj unapređenje mira i miroljubive saradnje između naroda, obavezujuća su za državu i sve građane“ a stavom 2 člana 19: „Od svih državnih tela, društvenih snaga i svakog građanina zahteva se poštovanje i zaštita dostojanstva i slobode ličnosti“ (vidi stav 28 gore). Pored toga, već 1968. godine je prva glava Posebnog dela Krivičnog zakona obuhvatala uvod, kojim je bilo određeno: „Nemilosrdno kažnjavanje za krivična dela protiv ... čovečnosti i ljudskih prava je nužan preduslov za stabilan mir  u  svetu,  vraćanje  vere  u  elementarna  ljudska  prava  i  dostojanstva  i  vrednosti  ljudi,  kao  i očuvanje  prava  svih  ljudi“  (vidi  stav  29  gore).  Slično  tome,  kako  je  već  rečeno  (stav  78), predlagači nisu mogli da ne budu obavešteni o međunarodnim obavezama koje je preuzela DDR ili čestim međunarodnim kritikama režima čuvanja njene granice.
Kada bi  DDR  još  uvek  postojala,  sa  tačke  gledišta  međunarodnog  prava  bi  bila odgovorna  za  posmatrana  dela.  Ostaje  da  se  ustanovi  da  li  su  pored  državne  odgovornosti  i podnosioci predstavki pojedinačno snosili krivičnu odgovornost u relevantno vreme. Čak i ako pretpostavimo  da  se  takva  odgovornost  ne  podrazumeva  u  gore  pomenutim  međunarodnim instrumentima  o  zaštiti  ljudskih  prava,  iz  tih  instrumenata  se  može  zaključiti,  kada  se  čitaju zajedno sa članom 95 Krivičnog zakona DDR, koji je izričito određivao, i to još 1968. godine, da oni  koji  krše  međunarodne  obaveze  DDR  ili  ljudska  prava  i  osnovne  slobode  snose  krivičnu odgovornost.
U svetlu svega što je pomenuto gore, Sud smatra da su u vreme kada su bila počinjena krivična dela podnosilaca  predstavki  takođe  predstavljala  krivična  dela  određena  sa  dovoljno pristupačnosti i predvidljivosti pravilima međunarodnog prava o zaštiti ljudskih prava.
Pored toga, postupci podnosilaca predstavki mogu se razmotriti, takođe prema stavu 1 člana 7 Konvencije, sa tačke gledišta drugih pravila međunarodnog prava, posebno onih u vezi sa zločinima protiv čovečnosti. Međutim, zaključak Suda (vidi stav 105 dole) čini to razmatranje izlišnim.
(c) Zaključak

Prema tome,   osuda   podnosilaca   predstavki   od   strane   nemačkih   sudova   posle ponovnog ujedinjenja nije bila povreda stava 1 člana 7.
U svetlu  tog  zaključka,  Sud  nije  obavezan  da  razmotri  da  li  su  njihove  osude  bile opravdane prema stavu 2 člana 7 Konvencije 
II. Navodna povreda člana 1 Konvencije     

Podnosioci predstavki  su  tvrdili  da  je  odluka  Saveznog  ustavnog  suda  bila  u suprotnosti sa članom 1 Konvencije, koji glasi:
"Visoke strane ugovornice jemče svakome u svojoj nadležnosti prava i slobode određene u Delu I ove Konvencije."

Prema tvrdnjama podnosilaca predstavki, odluka Saveznog ustavnog suda je stvorila diskriminatoran sistem pravde oslanjanjem na „Radbruhovu formulu“ (vidi stav 22 gore) da bi se bivši građani DDR,  sada  građani  SRN,  lišili  mogućnosti  da  se  pozovu  na  načelo  zabrane retroaktivnog dejstva krivičnih zakona koji određuje stav 1 člana 7 Konvencije.
Sud primećuje da je on nadležan da razmotri okolnosti na koje se žali podnosilac u svetlu svih zahteva  koje  postavlja  Konvencija.  Treba  naglasiti  da  u  tom  svom  poslu  Sud  ima slobodu da pripiše činjenicama slučaja, na osnovu dokaznog materijala, pravnu karakterizaciju koja  se  razlikuje  od one koju je  dao podnosilac ili, ako je  potrebno, da  činjenice  posmatra  na drugačiji  način  (vidi  presude  u  slučajevima  Foti  i  drugi  protiv  Italije  od  10.  decembra  1982. godine, Serija A br. 56, str. 15, stav 44, i  Rehbock protiv Slovenije, 28.11.2000, br. 29462/95, ECHR, stav 63).
Dakle, u  posmatranom  slučaju  se  žalba  podnosioca  predstavki  ne  može  postaviti  u vezi  sa  članom  1 Konvencije, koji je  okvirna  odredba  koja  se  sama  po sebi ne  može  prekršiti (vidi presudu u slučaju Irska protiv Ujedinjenog Kraljevstva od 18. januara 1978. godine, Serija A  br.  25,  str.  90,  stav  238).  Međutim,  mogla  bi  se  razmotriti  prema  članu  14  Konvencije, posmatranom  zajedno  sa  članom  7,  budući  da  su  se  podnosioci  u  suštini  žalili  na  navodnu diskriminaciju protiv njih kao bivših državljana DDR. Član 14 Konvencije propisuje:
"Uživanje prava i sloboda predviđenih u ovoj Konvenciji obezbeđuje se bez diskriminacije po  bilo  kom  osnovu,  kao  što  su  pol,  rasa,  boja  kože,  jezik,  veroispovest,  političko  ili  drugo mišljenje, nacionalno ili socijalno poreklo, veza s nekom nacionalnom manjinom, imovno stanje, rođenje ili drugi status."

Međutim, Sud  smatra  da  su  načela  koje  je  primenio  Savezni  ustavni  sud  bila sveobuhvatna pa su tako bila isto toliko valjana i za lica koja nisu bila bivši državljani DDR.
Sledi da nije postojala nikakva diskriminacija koja bi predstavljala povredu člana 7 u vesi s članom 14.
 

IZ OVIH RAZLOGA, SUD JEDNOGLASNO

Smatra da nije postojala povreda stava 1 člana 7 Konvencije;
Smatra da nije postojala nikakva diskriminicaija koja bi predstavljala povredu člana 14 Konvencije, u vezi sa članom 7 Konvencije.
(...)

Michele De Salvia                                  Luzius Wildhaber

Sekretar                                               Predsednik

U  skladu  sa  stavom  2  člana  45  Konvencije  i  stavom  2  pravila  74  Pravila  suda,  sledeća izdvojena mišljenja su data u aneksu ovoj presudi:

(a) saglasno mišljenje g. Loucaidesa; (b) saglasno mišljenje g. Zupančiča; (c) saglasno mišljenje g. Levitsa.

 

SAGLASNO MIŠLJENJE SUDIJE LOUCAIDESA

Slažem  se  sa  zaključcima koji  su izloženi  u presudi  ali  bih voleo da  objasnim  sopstveni pristup  u  vezi  sa  pitanjem  da  li  su  postupci  podnosilaca  predstavki  u  relevantno  vreme predstavljali krivično delo po međunarodnom pravu u smislu stava 1 člana 7.

Većina je odredila da su podnosioci predstavki osuđeni za dela koja su u relevantno vreme predstavljala  krivična  dela  određena  međunarodnim  pravilima  o  zaštiti  ljudskih  prava  uz dovoljno  pristupačnosti  i  predvidljivosti.  Većina  se  oslonila  na  međunarodna  pravila  o  zaštiti prava  na  život  i  slobode  kretanja.  Što  se  tiče  pojedinačne  krivične  odgovornosti  podnosioca predstavki za povrede ovih pravila, većina se oslonila na član 95 Krivičnog zakona DDR, kojim je propisano da oni koji krše međunarodne obaveze u oblasti ljudskih prava i osnovnih sloboda snose  pojedinačnu  krivičnu  odgovornost.  Drugim  rečima,  većina  se,  u  odlučivanju  da  li  su postupci podnosilaca predstavljali „krivično delo po međunarodnom pravu“, pozvala na obaveze države   DDR   po   međunarodnom   pravu,   a   što   se   tiče   pojedinačne   krivične   odgovornosti podnosilaca,  većina  se  pozvala  na  unutrašnje  pravo  DDR.  Ja  se  ne  slažem  sa  tim  pristupom. Verujem  da  kada  navodi  „krivično  delo  po  međunarodnom  pravu“,  član  7  jasno  govori  o prestupu koji je učinjen krivičnim neposredno međunarodnim pravom i u pogledu zabranjenih postupaka, kao i pojedinačne krivične odgovornosti za te postupke.

Dakle,  treba  razmotriti  da  li  su  postupci  podnosilaca  predstavljali  krivična  dela  po međunarodnom pravu, a ne po unutrašnjem.

Verujem  da  je  odgovor  potvrdan.  Verujem  da  su  se  postupci  zbog  kojih  su  podnosioci osuđeni (kako je navedeno u presudi) svodili na krivično delo poznato u međunarodnom pravu kao „zločin protiv čovečnosti“, koje je u trenutku kada su postupci učinjeni već bilo ustanovljeno kao jedno od opštih načela običajnog međunarodnog prava.

U vezi s tim, smatram nepotrebnim da iznosim celu istoriju razvoja međunarodnog prava po pitanju statusa i pojma zločina protiv čovečnosti. Smatram da je dovoljno da kažem sledeće:

Član  6(c)  Povelje  Međunarodnog  vojnog  suda  za  progon  glavnih  ratnih  zločinaca  sila osovine (MVS) bio je prvi instrument koji je definisao „zločine protiv čovečnosti“ u pozitivnom međunarodnom pravu.

Povelja  je  obuhvatala  i  definiciju  „zločina  protiv  čovečnosti“  „ubistva...  počinjena  nad civilima pre ili za vreme rata...“

Na   suđenjima   u   Nirnbergu   je   Povelja   primenjena   i   pojedincima   određena   krivična odgovornost  za  „zločine  protiv  čovečnosti“.  Međutim,  ovaj  zločin  je  povezan  sa  ratovanjem. Pored toga, u to vreme još nije bilo jasno određeno da je taj zločin deo običajnog međunarodnog prava, posebno kada nije bio povezan sa ratnim dejstvima. Međutim, postepeno je ustanovljen kao takav.

Rezolucijom  95(I)  Generalne  skupštine  UN  od  11.  decembra  1946.  godine  su  izričito afirmisana  „načela  međunarodnog  prava  priznata  Poveljom  Suda  u  Nirnbergu  i  presudom  tog Suda“  a  formulisanje  tih  načela  prepušteno  je  Komisiji  za  međunarodno  pravo,  „u  kontekstu opšte  kodifikacije  zločina  protiv  mira  i  bezbednosti  čovečanstva,  ili  međunarodnog  krivičnog zakona“.  Ova  rezolucija  predstavljala  je  dokaz  o  preovlađujućem  stavu  država,  kao  i  o  praksi država u pogledu pomenutih načela, a pružila je i čvrstu pravnu osnovu tvrdnji da su ta načela deo običajnog međunarodnog prava2.

Povezivanje zločina protiv čovečnosti sa ratnim aktivnostima nije se smatralo potrebnim da bi  se  ustanovilo  postojanje  takvih  zločina3.  Kako  je  Lord  Milet  (Millet)  ispravno  primetio  u presudi u slučaju Pinoče (3) u Gornjem domu Parlamenta Velike Britanije.4

Sud u Nirnbergu je odredio da su zločini  protiv čovečnosti  u njegovoj  nadležnosti  samo ako su počinjeni u izvršenju ratnih zločina ili zločina protiv mira u vezi sa njima. Ali izgleda da je to bilo ograničenje nadležnosti zasnovano na jeziku Povelje. Nema razloga da se veruje da se smatralo  bitnim  uslovom  međunarodnog  prava.  Potreba  da  se  ustanovi  takva  veza  bila  je prirodna u periodu odmah posle Drugog svetskog rata. Kako su se sećanja na rat gasila, od nje se odustalo.

Stav da su nirnberška načela bila običajno međunarodno pravo postao je neosporan nakon rezolucije 3074 (XXVIII) Generalne skupštine UN od 3. decembra 1973, kojom je proklamovana neophodnost  međunarodne  saradnje  u  otkrivanju,  hapšenju,  ekstradiciji  i  kažnjavanju  lica odgovornih  za  ratne  zločine  i  zločine  protiv  čovečnosti.  Treba  dodati  da  je  taj  stav  podržan  i usvajan presudama ad hoc međunarodnih krivičnih sudova da „od vremena suđenja u Nirnbergu, običajni   status   zabrane   zločina   protiv   čovečnosti   i   pripisivanja   pojedinačne   krivične odgovornosti za njih nisu nikada ozbiljno osporeni“.5

U svakom slučaju, ono što je važno za naš slučaj je činjenica da su u vreme kada su dela pripisana   podnosiocima   predstavki   počinjena   zločini   protiv   čovečnosti   bili   nesumnjivo ustanovljeni kao krivična dela po običajnom međunarodnom pravu.

Što  se  tiče  elemenata  zločina  protiv  čovečnosti,  nedavni  Rimski  statut  Međunarodnog krivičnog suda može se uzeti kao primer međunarodnopravne definicije ovog krivičnog dela i, ako je potrebno, smernice za primenu u našem slučaju. Član 7 Statuta glasi:

"1. zločin   protiv   čovečnosti   znači   bilo   koje   od   sledećih   dela   počinjenih   kao   deo rasprostranjenog  ili  sistematskog  napada  protiv  bilo  kog  civilnog  stanovništva,  uz  spoznaju  o tom napadu:

(a) ubistvo; (...)

2. za svrhe stava 1:

(a)   „Napad   protiv   bilo   kog   civilnog   stanovništva“   znači   ponašanje   koje   obuhvata višestruko izvršenje dela pomenutih u stavu 1 protiv bilo kog civilnog stanovništva, u skladu sa politikom države ili organizacije da se takav napad izvrši ili u sprovođenju takve politike;

..."

Ali  čak  i  ako  se  vodimo  pojmom  „zločina  protiv  čovečnosti“  koji  je  izveden  iz  Povelje Međunarodnog vojnog suda u Nirnbergu – čija su načela potvrdile gore pomenute rezolucije UN – a posmatrani slučaj ispitan samo u pogledu minimalnih uslova takvog pojma, u meri u kojoj se odnosi na ovaj slučaj, nije teško zaključiti da postupci za koje su podnosioci predstavki osuđeni zaista predstavljali „zločine protiv čovečnosti“, najteže vrste.  Izgleda da su minimalni elementi krivičnog dela koje je u pitanju sledeći:

(a) ubistvo;

(b) počinjeno protiv civilnog stanovništva; i

(c) sistematski ili organizovani postupci izvršeni u sprovođenju neke politike.

Poslednji element je izveden iz kombinacije elemenata (a) i (b).

Iz razloga datih gore zaključujem da dela za koja su osuđeni podnosioci predstavki jesu u relevantno  vreme  predstavljala  krivična  dela,  ne  samo  po  nemačkom  već  i  po  međunarodnom pravu.

 

SAGLASNO MIŠLJENJE SUDIJE ZUPANČIČA

Glasao  sam  za  zaključak  da  nisu  postojale  povrede  u  ovom  slučaju  jer  smatram  da  je primena prava DDR od strane sudova SRN u ovom slučaju bila pravno ispravna (stavovi 19 do 39). Za svrhe stava 1 člana 7, to je dovoljno.

Isto tako, slažem se da stav 2 člana 2 nije primenljiv u ovom slučaju (stavovi 95 do 97), mada  možda  to  jeste  u  drugim  slučajevima  gde  procena  ravnoteže  između  ličnog  integriteta  i opravdanog  i  zakonitog  hapšenja  pruža  drugačiji  rezultat  (vidi,  na  primer,  moje  izdvojeno mišljenje u presudi u slučaju Rehbock protiv Slovenije od 28/11/2000).

Važno je razumeti da se ova presuda ne oslanja na stav 2 člana 7 ili na pojam „krivičnog dela po međunarodnom pravu“ u stavu a člana 7.

Stav 2 člana 7 je izuzetak od načela nullum crimen, nulla poena sine lege praevia, koje je formulisao poznati nemački teoretičar krivičnog prava Anselm fon Fojerbah (Feuerbach). Franc fon List (Franz von Liszt) je kasnije tvrdio da su bitne garancije sadržane u načelu zakonitosti Magna Carta Libertatum optuženika u krivičnim slučajevima. Ova tradicija materijalne zaštite u krivičnom pravu potiče bar iz 1764. godine i klasičnog dela Ćezare Bekarije (Cezare Beccaria) Dei  delitti  e  delle  pene,  čije  je  dejstvo  bilo  odlučujuće  za  celokupnu  evropsku  tradiciju zakonitosti  u  krivičnom  pravu.  To  je  još  važnije  jer  se  za  razliku  od  anglosaksonske  pravne matrice, mada je Magna Carta imala sličnu odredbu u klauzuli 39 (lex terrae), garancije mogu pronaći  uglavnom  u  materijalnom  a  ne  proceduralnom  pravu.  Tako  se  načelo  zakonitosti (Legalitätsprinzip,  principe  de  legalité)  obično  tumači  kao  da  podrazumeva  samo  restriktivno tumačenje moći države da kažnjava.

U   ovom   slučaju,   kako   ćemo   videti,   načelo   zakonitosti   ima   suprotno   dejstvo.   Ono onemogućava podnosioce predstavki da se oslone na sopstveno tumačenje zakona.

Teško se  mogu  složiti  sa  rečenicom  stava  105, koja  se  poziva  na  „krivična  dela  koja  su određena   međunarodnim   pravilima   o   zaštiti   ljudskih   prava   uz   dovoljno   pristupačnosti   i predvidljivosti“ [kurziv je moj]. Snažne objektivne garancije materijalnog krivičnog prava, koje su  utemeljene  u  načelu  zakonitosti,  ne  mogu  se  ograničiti  na  subjektivno  pravo  prethodnog upozorenja o tome šta je kažnjivo u skladu sa pozitivnim pravom.

Značenje pojma zakonitosti je povezano sa objektivnim, strogim semantičkim i logičkim ograničenjima (lex certa) moći države da kažnjava. Tamo gde zakon prestupniku pruža formalnu mogućnost da predvidi kriminalnu i kažnjivu prirodu njegovih dela ili propusta, bez obzira na njegovo    svakodnevno    oslanjanje    na    rasprostranjenu    i    ukorenjenu    „državnu    praksu“ nekažnjivosti, vladavina prava će sankcionisati kasniju krivičnu odgovornost. Tvrditi suprotno bi aktera  krivičnog dela  učinilo zakonodavcem  in casu proprio.  U tome  leži  stvarni  značaj  ovog slučaja.

Ali  preterano  oslanjanje  na  subjektivne  kriterijume  pristupačnosti  i  predvidljivosti  bi olakšalo odbranu podnosiocima zasnovanu na načelu zakonitosti.  Mogli bi da tvrde da su se u stvari  oslonili  na  službeno,  pristupačno  i  predvidljivo  tumačenje  zakona  u  to  vreme,  kao  i  na „državnu praksu DDR, koja je bila nadgrađena nad pravilima pisanih zakona u to vreme“ (stav 67 presude). Podnosioci predstavki bi onda takođe mogli da tvrde da se njihovo oslanjanje na praksu  države,  za  koju  se  tek  kasnije  pokazalo  da  je  pogrešna  u  svetlu  pozitivnog  krivičnog prava,  u  to  vreme  ipak  bilo  u  skladu  sa  službenom,  neprekidnom  i  predvidljivom  praksom države. Takav bi argument onda uveo odbranu oprostive pravne greške (error juris).

Na primer, član 2.04(3)(b)(iv) Modela krivičnog zakona SAD, propisuje:

"Verovanje da postupak zakonski ne predstavlja krivično delo je odbrana za progon za to delo zasnovana na takvom postupanju kada (akter) postupa oslanjajući se u razumnoj meri na ... službeno tumačenje službenog lica ili tela zakonom zaduženog za tumačenje, vršenje i primenu zakona koji određuje to krivično delo. (kurziv je moj)"

U zavisnosti od odredaba o pravnim zabludama u materijalnom krivičnom pravu bilo DDR bilo SRN, dela podnosilaca bi onda mogla da se oproste (ali ne i opravdaju!).

U  takvom  kontekstu  bi  zakonska  zabluda  mogla  da  postane  most  između  objektivnog značenja  zakona  koji  ustanovljava  krivično  delo  i  subjektivnog  poimanja  tog  zakona.  Ako potonje nije sasvim subjektivno i samovoljno jer je utemeljeno na objektivnim elementima kao što  je  odgovarajuća  „državna  praksa“,  „službeno  tumačenje  službenog  lica“  itd.,  zakonska zabluda  bi  mogla  da  postane  izgovor,  tj.  u  nemačkom  pravu  „razlog  za  izuzimanje  krivične odgovornosti“ (Schuldausschliessungsgrund).

Subjektivno  oslanjanje  podnosilaca  na  „državnu  praksu  DDR,  koja  je  u  odgovarajuće vreme bila nadgrađena nad pravilima pisanog prava“, bi u stvari značilo da bi njihovo šizofreno tumačenje (i tumačenje DDR) – odbacivanje pisanog pozitivnog prava, koliko god da je to bilo realno  imajući  u  vidu  „državnu  praksu  DDR“  –  nadvladalo  objektivan  značaj  odgovarajaćih definicija krivičnih dela u krivičnim zakonima DDR.

Međutim, ovaj slučaj ide bar jedan korak dalje u tom pravcu. Podnosioci predstavki se nisu jednostavno „oslonili“ na „državnu praksu DDR“. Oni su pomogli da se izgradi baš ta državna praksa nekažnjivog delovanja. Ali ta praksa nekažnjivosti nije zakonodavno formalizovana, bez sumnje zato što je pred ostatkom sveta DDR želela da održi sliku pravne države. Da je praksa nekažnjivosti  bila  ozakonjena  pozitivnim  pravom,  to  bi  već  bio  drugi  slučaj,  jer  bi  verovatno potpala pod delokrug stava 2 člana 7 Konvencije.

Po krivičnom pravu sopstvene države, podnosioci predstavki su bili saučesnici u širokoj i dugotrajnoj zaveri da se zapostavi objektivno značenje pisanih zakona, tj. učestvovali su u zaveri kojom  je  stvorena  i  održavana  dvolična  situacija  u  kojoj  je  takozvana  „državna  praksa“ nekažnjavana, pa  čak i  nagrađivanja, zločinačkih postupaka  drugih saučesnika  bila  u potpunoj nesaglasnosti sa slovom odgovarajućih krivičnih propisa. Osobitost ovog slučaja je da su sami podnosioci  predstavki  bili  „službena  lica  ili  [članovi]  tela  zakonom  zaduženih  za  tumačenje, vršenje i primenu zakona koji određuje ta krivična dela.“

Da li je ovde postojala sutuacija pozivanja na samog sebe u kojoj su ti isti ljudi koji su bili ovlašćeni da tumače, izvršavaju i primenjuju zakon kojim je određeno krivično delo propagirali „državnu  praksu“  za  koju  sada  tvrde  da  je  bila  izvor  njihovog  poimanja  zakona,  pa  time  i njihovog zakonskog izgovora? Štaviše, podnosioci tvrde da je državna praksa DDR bila sastavni deo istovremene objektivne nekažnjivosti i da je time neprihvatljivo primeniti  ex post krivičnu odgovornost na njihove postupke.

Ovo očigledno pokreće pitanje vladavine prava a posebno pitanje vladavine materijalnog krivičnog  prava.  Ako  bi  Evropski  sud  za  ljudska  prava  prihvatio  ovu  „državnu  praksu“  kao sastavni  deo  „zakona  koji  određuje  delo“  za  svrhe  stava  1  člana  7,  ili  pak  prihvatio  pravnu zabludu, to bi ovo okolišno samoopravdanje potvrdio u suprotnosti sa vladavinom prava.

Lako  je  pretpostaviti  analogni  slučaj  u  kome  bi  predlagači  bili  visoki  pripadnici  sudstva bivše  DDR,  koji  su  i  sami  učestvovali  u  stvaranju  ove  sudske  „prakse“  (precedentnog  prava, filozofije  prava)  nekažnjivosti.  Da  li  bismo  onda  rekli  da  se  ovaj  „element  pravosudnog tumačenja“ (stav 82 presude) svodi na „zakon kojim se određuje krivično delo“?

Kako  je  nemački  pravni  teoretičar  fon  Jering (von  Ihering)  ispravno  naglasio,  vladavina prava  je  utemeljena  na  formalnom  značenju  pravnih  formulacija.  Da  bi  se  vladavina  prava očuvala, ovo objektivno značenje mora da ostane nezavisno i mora u poslednjoj analizi da bude strogo  razdvojeno  od  bilo  kakvog  subjektivnog  ili  samovoljnog  tumačenja,  bez  obzira  na  to koliko  je  rasprostranjeno  kao  „državna  praksa“  –  tim  više  ako  je  ovo  rašireno  samovoljno tumačenje „zakona koji (ne) deluje“ a koji protivreči pisanim zakonima posledica zavere izvršne, zakonodavne i pravosudne vlasti države.

Održati objektivno dalje od subjektivnog u pravu je jedini način da se osigura da niko ne bude iznad zakona.

 

SAGLASNO MIŠLJENJE SUDIJE LEVITCA

Slažem se sa zaključcima koji su dati u presudi. Ipak,  hteo  bih  da  objasnim   svoj   pristup  ovim   pitanjima:   prvo,   tumačenju  prava   u demokratskim  i  nedemokratskim  (socijalističkim)  režimima  i  tretmanu  tog  problema  posle tranzicije u demokratiju, i drugo, pojmu „zločin protiv čovečnosti“ u međunarodnom pravu.
I.

Presuda je  zasnovana  na  tumačenju  međunarodnog  prava  (na  primer  Međunarodnog pakta  o  građanskim  i  političkim  pravima  od  16.  decembra  1966.  godine)  i  unutrašnjeg  prava DDR  (tj.  Ustava  DDR,  Zakona  o  Narodnoj  miliciji  i  drugih).  Sud  zaključuje  da  su  postupci podnosilaca  predstavki  u  relevantno  vreme  bili  u  suprotnosti  i  sa  međunarodnim  pravom  i  sa zakonima DDR (stavovi 64, 72, 75, 102, 104 itd.).
Podnosioci predstavki  su  osporili  taj  pristup  (koji  su  primenili  i  domaći  sudovi  u Nemačkoj) i tvrdili da su u DDR međunarodno pravo i domaći zakoni tumačeni i primenjivani različito (stav 47) i da su u svetlu tog tumačenja i primene zakona njihovi postupci bili zakoniti.
Meni se  čini  da  ta  primedba  pokreće  jedno  od  najozbiljnijih  pitanja  u  vezi  s  ovom presudom  –  pitanje  koje  je  veoma  važno  u  situacijama  gde  je  prethodni  nedemokratski  (npr. socijalistički)  režim  ukinut  a  uspostavljen  novi,  demokratski.  Jasno  pokazuje  da  tumačenje  i primena zakona zavise od opšteg političkog sistema, u kome zakon deluje kao podsistem.
U stvari, sudovi DDR, primenjujući iste odredbe Ustava DDR (članove 19 i 30) i druge zakone, kao i Međunarodni pakt o građanskim i političkim pravima (član 12), nikada ne bi došli do istog zaključka kao sudovi SRN posle ponovnog ujedinjenja i ovaj Sud u ovoj presudi zbog svog potpuno drugačijeg pristupa tumačenju i primeni zakona.
Razlike u  tumačenju  i  primeni  zakona  između  demokratskih  i  socijalističkih  sistema obuhvataju sve važne elemente zakona u širokom smislu  – posebno izvore prava, autonomije i pravnog rezonovanja i tumačenje pravnih normi (naročito od strane nezavisnih sudija), metode tumačenja  pravnih  normi,  hijerarhiju  pravnih  normi  i  obavezujuću  prirodu  zakona  za  državne vlasti.  Sledi  da  će  isti  zakonski  tekstovi  (Ustav  DDR  ili  Međunarodni  pakt  o  građanskim  i političkim pravima), primenjeni u skladu sa različitim metodologijama u primeni zakona koje su svojstvene datom političkom sistemu, dovesti do različitih ishoda.
To nas dovodi do pitanja da li je nakon promene političkog sistema iz socijalističkog u demokratski legitimno primenjivati  „staro“  pravo,  koje  je  ustanovio  prethodni  nedemokratski režim,  u  skladu  sa  pristupom  tumačenju  i  primeni  zakona  svojstvenom  novom  demokratskom sistemu.
Moram da naglasim da smatram da nema mesta drugim rešenjima. Demokratske države mogu svojim institucijama  da  dozvole  da  primenjuju  zakone  –  čak  i  bivše  zakone,  koji  vode poreklo   iz   pred-demokratskih   režima   –   samo   na   način   koji   je   svojstven   demokratskom političkom sistemu (u smislu u kom se ovaj pojam shvata u klasičnim demokratijama). Upotreba bilo  kog  drugog  metoda  primene  zakona  (koja  podrazumeva  različite  ishode  iz  istih  tekstova) oštetila bi samu srž javnog poretka demokratske države.
Isti principi  važe  i  za  tumačenje  i  primenu  normi  međunarodnog  prava,  kao  što  je Međunarodni pakt o građanskim i političkim pravima. Pakt je potpisao i ratifikovao najveći broj država u svetu – demokratskih i nedemokratskih (uključujući i bivšu DDR). Demokratska država može  da  tumači  i  primenjuje  Pakt  (i  druge  međunarodne  pravne  norme)  samo  u  skladu  sa metodologijom   primene   zakona   koja   je   urođena   demokratskom   političkom   sistemu.   U posmatranom slučaju to su učinili domaći sudovi u Nemačkoj (vidi presudu Saveznog ustavnog suda, stav 22).
Sledi da  bi  tumačenje  i  primenu  domaćih  i  međunarodnih  pravnih  normi  prema socijalističkoj  ili  drugoj  nedemokratskoj  metodologiji  (sa  ishodima  koji  se  ne  bi  tolerisali  u demokratskom sistemu) trebalo sa tačke gledišta demokratskog sistema smatrati pogrešnim. To važi  i  za  procenu  ex  post  facto  pravne  prakse  prethodnih  nedemokratskih  režima  (kao  u posmatranom  slučaju,  mada  se  ista  situacija  naravno  može  da  pojavi  i  u  drugim  novim demokratskim  državama)  i  za  procenu  stvarne  pravne  prakse  (tj.  u  vezi  sa  Paktom)  današnjih nedemokratskih  režima.  Tu  praksu  treba   smatrati   zloupotrebom   prava.  Posle   tranzicije  u demokratski  politički  sistem  odgovorne  osobe  se  ne  mogu  osloniti  za  opravdanje  svojih postupaka na „specifičan“ način na koji zakon tumače nedemokratski režimi.
Smatram da je to ubedljiv zaključak, koji proističe iz urođene univerzalnosti ljudskih prava i vrednosti  demokratije,  koje  obavezuju  sve  demokratske  institucije.  Bar  od  vremena Nirnberškog  suda  je  taj  koncept  demokratskog  sistema  dobro  shvaćen  u  svetu  pa  je  tako predvidljiv za sve ljude.
Smatram da je to potvrđeno zaključcima u ovoj presudi.
II.

Stav 107  presude  potvrđuje  da  se  postupci  podnosilaca  predstavki  takođe  mogu razmatrati  u svetlu stava  1 člana  7 Konvencije  sa tačke gledišta  drugih pravila  međunarodnog prava, posebno onih u vezi sa zločinima protiv čovečnosti, ali da je prema mom poimanju nalaza Suda nakon primene normi međunarodnog prava u vezi sa ljudskim pravima u vezi sa normama unutrašnjeg prava bivše DDR nepotrebno razmatrati to pitanje.
U principu se slažem sa tim pristupom. Međutim, do zaključaka ove presude došlo se uglavnom zato što su Ustav i drugi zakoni DDR bili napisani jezikom koji je bio sličan jeziku ustavnih i drugih  pravnih  propisa  demokratskih država  u  kojima  postoji  vladavina  prava  (npr. ustavne  odredbe  o  ljudskim  pravima).  To  uopšte  nije  bio  cilj  nedemokratskog  režima  DDR. Odredbe  o  ljudskim  pravima  u  ustavima  bivših  država  socijalizma  bile  su  više  propagandne prirode. Ipak, domaći sudovi Nemačke i ovaj Sud su iz razloga koje smatram bitnim, kako sam već  objasnio,  „ova  prava  posmatrali  sasvim  ozbiljno“  (Ronald  Dvorkin  –  Dworkin)  dajući  im značenje koje je proisteklo iz formulacija raznih pravnih normi tumačenih prema metodologiji primene zakona svojstvenoj demokratskom sistemu.
Mislim da  sposobnost  sudova  u  novim  demokratijama  da  se  suoče  sa  „nasleđem“ bivših   nedemokratskih   režima   ne   bi   trebalo   da   zavisi   samo   od   slova   pravnih   normi nedemokratskih režima, koje su prvobitno tako i napisane iz propagandnih a ne pravnih razloga.
Presuda je  takođe  ostavila  vrata  otvorenim  za  procenu  postupaka  kao  što  su  oni podnosilaca predstavki u svojstvu krivičnog dela po međunarodnom pravu (stav 107).
U vezi  s  tim  želim  da  ukažem  na  neke  novine  u  međunarodnom  pravu  u  vezi  sa jačanjem  zaštite  ljudskih  prava,  uključujući  tu  i  norme  o  zločinima  protiv  čovečnosti.  Mada mnogi pravni problemi u ovoj oblasti još uvek nisu sasvim razrešeni, smer u kojima se kreću ove novine je očigledan.
Slažem se,  dakle,  sa  ubedljivom  analizom  sudije  Loucaidesa  u  svom  izdvojenom mišljenju  da  u  relevantno  vreme  postupci  podnosilaca  predstavki  ne  samo  da  su  predstavljali krivično delo po domaćim propisima, već su se takođe mogli smatrati krivičnim delima prema međunarodnom pravu.