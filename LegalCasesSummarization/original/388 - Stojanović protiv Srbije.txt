Presuda je objavljena u "Službenom glasniku RS", br. 54/2009 od 17.7.2009. godine.

"SAVET EVROPE
EVROPSKI SUD ZA LjUDSKA PRAVA

DRUGO ODELjENjE


PREDMET STOJANOVIĆ protiv SRBIJE
(Predstavka broj 34425/04)

PRESUDA

STRAZBUR
19. maj 2009. godine

Ova presuda će postati pravosnažna u okolnostima predviđenim članom 44. stav 2. Konvencije. Moguće su redaktorske promene.

U predmetu Stojanović protiv Srbije,

Evropski sud za ljudska prava (Drugo odeljenje), na sednici veća u sastavu:

Françoise Tulkens, predsednik,

Ireneu Cabral Barreto,

Vladimiro Zagrebelsky,

Danute Jočiene,

András Sajó,

Nona Tsotssoria, sudije,

Milenko Kreća, ad hoc sudija,

i gđa Sally Dollé, sekretar Odeljenja,

Posle razmatranja na zatvorenoj sednici 7. aprila 2009. godine,

Izriče sledeću presudu, koja je doneta tog dana:

POSTUPAK

1. Predmet je formiran na osnovu predstavke (broj 34425/04) protiv državne zajednice Srbija i Crna Gora, koju je Sudu podneo po članu 34. Konvencije za zaštitu ljudskih prava i osnovnih sloboda (u daljem tekstu: "Konvencija"), u to vreme, državljanin državne zajednice Srbija i Crna Gora, g. Ljubiša Stojanović (u daljem tekstu: "podnosilac predstavke"), dana 10. avgusta 2004. godine.

2. Od 3. juna 2006. godine, posle Deklaracije Crne Gore o nezavisnosti, Srbija je isključiva Visoka strana ugovornica u ovom postupku pred Sudom.

3. Podnosioca predstavke je zastupao Beogradski centar za ljudska prava, organizacija za ljudska prava iz Beograda. Vladu državne zajednice Srbija i Crna Gora a, kasnije, Vladu Srbije (u daljem tekstu: "Vlada") zastupao je njen zastupnik, g. S. Carić.

4. Podnosilac predstavke, osuđen na zatvorsku kaznu, posebno se žalio zbog odbijanja Tužene države da mu besplatno obezbedi zubnu protezu, kao i zbog otvaranja njegove prepiske od strane zatvorskih organa.

5. Sud je 6. septembra 2005. godine odlučio da Vladu obavesti o ovim pritužbama i proglasio ostali deo predstavke nedopuštenim. Primenjujući član 29. stav 3. Konvencije, takođe, je odlučeno da se osnovanost predstavke razmatra istovremeno sa njenom dopuštenošću.

ČINjENICE

I. OKOLNOSTI PREDMETA

6. Podnosilac predstavke je rođen 1956. godine.

7. Činjenice predmeta, kako su ih dostavile strane, mogu se sumirati na sledeći način.

A. Zubna proteza podnosioca predstavke

8. Pošto ga je sud osudio, podnosilac predstavke je između 20. juna 1999. godine i 28. avgusta 2002. godine služio svoju prvu kaznu u Kazneno-popravnom zavodu u Nišu (u daljem tekstu: "zatvor").

9. U tom periodu je zatvorski zubar dao dijagnozu da je on bolovao od paradentoze (tj. "klimavih zuba i njihovog spontanog ispadanja"). Posebno su mu u dva navrata izvađeni zubi, a treći put se podnosilac predstavke žalio na facijalnu parezu, za koju je utvrđeno da nema veze sa njegovim problemima sa zubima.

10. Posle puštanja na slobodu, podnosilac predstavke je navodno 17. marta 2003. godine pritvoren, kao deo posebnog krivičnog predmeta.

11. Posle još jedne osude, podnosilac predstavke je 5. januara 2004. godine počeo da služi svoju drugu zatvorsku kaznu u Kazneno-popravnom zavodu u Nišu.

12. Istog dana mu je otvoren zdravstveni karton. Ustanovljeno je nekoliko zdravstvenih problema, uključujući probleme sa kolenima i facijalnu parezu, ali izgleda da stomatološki pregled nije obavljen.

13. Zatvorski zubar je prvi put pregledao podnosioca predstavke 13. februara 2004. godine, koji je potvrdio njegovu terminalnu krezubost.

14. Zubar je 5. marta 2004. godine predložio da se podnosiocu predstavke obezbedi proteza.

15. Podnosilac predstavke je 4. maja 2004. godine uputio dopis Ministarstvu zdravlja, tražeći protezu.

16. Sektor za zdravstveni nadzor je 25. juna 2004. godine obavestio podnosioca predstavke da osuđena lica moraju da ostvaruju svoja prava preko Ministarstva pravde, a ne preko Ministarstva zdravlja.

17. Dopisom od 21. jula 2004. godine Zdravstvena inspekcija Ministarstva zdravlja - odsek Niš je primetila da, u skladu sa članom 4. Odluke o učešću osiguranih lica u troškovima zdravstvene zaštite (videti st. 46. i 47. u daljem tekstu), davaoci krvi, kao što je podnosilac predstavke, nisu izuzeti od obaveze da pokriju 60% pokretne stomatološke nadoknade od akrilata.

18. Podnosilac predstavke je 21. oktobra 2004. godine primljen u zatvorsku bolnicu, gde je primećeno da je izgubio apetit, dok se 2. decembra 2004. godine žalio na uznemirenost.

19. Podnosilac predstavke je 23. decembra 2004. godine izgubio svest prilikom prebrojavanja i pretrpeo povredu iznad levog oka.

20. Neodređenog datuma u toku 2004. godine zatvorski organi su obavestili podnosioca predstavke da mora da plati 10.000 dinara (u to vreme otprilike 110 evra) na ime ukupnih troškova njegove proteze. Podnosilac predstavke je umesto toga predložio da mu se omogući da ovaj iznos plati u ratama u iznosima jednakim njegovoj mesečnoj zatvorskoj plati.

21. Podnosilac predstavke je 1. februara 2005. godine ponovo izgubio svest i pretrpeo povredu leve jagodične kosti, koja je zahtevala maksilofacijalnu operaciju, što je urađeno 4. februara 2005. godine.

22. Sve to vreme podnosilac predstavke tvrdi da je stalno imao problema sa uzimanjem hrane. On posebno nije mogao da jede čvrstu hranu, uključujući meso pa čak i voće. Zatvorski organi su, međutim, pokušali da olakšaju stanje podnosioca predstavke tako što su mu davali dodatni mek hleb za svaki obrok.

23. Podnosilac predstavke je 7. juna 2006. godine ponovio svoj zahtev u vezi sa plaćanjem proteze u mesečnim ratama.

24. Upravnik zatvora je 30. januara 2007. godine obavestio podnosioca predstavke da će zatvor u potpunosti pokriti troškove njegove proteze. On je tada primetio da je razlog za to humanitaran i da relevantno domaće zakonodavstvo organima ne nameće takvu obavezu. Najzad, upravnik je naglasio da je cena proteze u zatvoru, u svakom slučaju, 50% manja od normalne cene zato što je i sam prihod zatvora ispod prosečne mesečne plate u Srbiji.

25. Podnosilac predstavke je 25. juna 2007. godine dobio protezu o kojoj je reč.

B. Prepiska podnosioca predstavke

26. Kao što je rečeno u gornjem tekstu, dopisom od 21. jula 2004. godine Zdravstvena inspekcija je obavestila podnosioca predstavke o pokriću njegovog zdravstvenog osiguranja. Ovaj dopis je imao pečat zatvora od 22. jula 2004. godine i registarski broj 713/9033.

27. Na dopisu podnosioca predstavke od 10. avgusta 2004. godine, koji je uputio Sudu, takođe, se nalazio pečat zatvora od 10. avgusta 2004. godine, kao i registarski broj 24/9684.

28. Dopisom od 21. decembra 2004. godine, između ostalog, Sekretarijat Suda je na srpskom jeziku obavestio podnosioca predstavke o navedenom pečatu, pretpostavljajući da on možda ne zna za to.

29. U kasnijem dopisu od 11. januara 2005. godine, podnosilac predstavke je naveo da je sva njegova prepiska sa Sudom, kao i sa drugim telima, morala da prođe kroz zatvorsku upravu, gde je otvarana, i da je navodno to bila standardna praksa na osnovu odredbi važećih zakonskih propisa. Ovaj dopis je, takođe, imao pečat zatvora od 11. januara 2005. godine i registarski broj 24/267.

30. Podnosilac predstavke je u junu 2006. godine dostavio Sudu izjavu koju je potpisalo 78 zatvorenika kojom se potvrđuje, između ostalog, da su zatvorski organi rutinski otvarali njihovu prepisku.

V. Ostale relevantne činjenice

31. Počev od 2002. godine podnosilac predstavke je imao preduzeće sa ograničenom odgovornošću registrovano na njegovo ime. Ispostavilo se, međutim, da ovo preduzeće nije nikada radilo.

32. Izgleda da je do oktobra 2005. godine podnosilac predstavke nasledio 25% jednosobnog stana od majke.

33. Podnosilac predstavke je 12. februara 2006. godine, odnosno 16. maja 2006. godine poslao dva dopisa upravniku zatvora, tražeći da ga primi.

34. Ministarstvo pravde je 26. oktobra 2006. godine pritužbu podnosioca predstavke prosledilo upravniku zatvora na razmatranje.

35. Centar za socijalni rad iz Jagodine je 24. novembra 2006. godine potvrdio, između ostalog, da je podnosilac predstavke primao naknadu na ime nezaposlenosti od 1. decembra 1994. godine do 31. maja 1999. godine.

36. Izgleda da je podnosilac predstavke, dok je bio u zatvoru, dobio platu u ukupnom iznosu od 19.000 dinara u mesečnim ratama. Međutim, počev od jula 2006. godine, na njegovom ličnom zatvorskom računu ostalo je 3.537 dinara kao deo "plana obavezne štednje".

II. RELEVANTNO DOMAĆE PRAVO

A. Povelja o ljudskim i manjinskim pravima i građanskim slobodama državne zajednice Srbija i Crna Gora (objavljena u Službenom listu Srbije i Crne Gore - "Službeni list SCG", broj 6/03)

37. Relevantne odredbe ove povelje predviđale su sledeće:

Član 24. st. 1. i 3.

"Svako ima pravo na poštovanje privatnog i porodičnog života, doma i tajnosti prepiske.

...

Tajnost pisama i drugih sredstava opštenja je nepovrediva. Odstupanja su dozvoljena na određeno vreme samo na osnovu odluke suda, ako je to neophodno radi vođenja krivičnog postupka ili odbrane zemlje, na način predviđen zakonom."

B. Ustav Republike Srbije (objavljen u Službenom glasniku Socijalističke Republike Srbije - "Službeni list SRS", broj 1/90)

38. Relevantne odredbe ovog ustava predviđale su sledeće:

Član 19.

"Tajna pisma i drugih sredstava opštenja je nepovrediva.

Zakonom se može propisati da se, na osnovu odluke suda, može odstupiti od načela nepovredivosti tajne pisma i drugih sredstava opštenja, ako je neophodno za vođenje krivičnog postupka ili za odbranu Republike Srbije."

Član 30.

"Svako ima pravo na zaštitu zdravlja.

Deca, trudnice i stara lica imaju pravo na zdravstvenu zaštitu iz javnih prihoda, kad to pravo ne ostvaruju po nekom drugom osnovu, a druga lica pod uslovima utvrđenim zakonom."

Član 40.

"Obaveznim osiguranjem, u skladu sa zakonom, zaposleni ... [obezbeđuju] ... pravo na zdravstvenu zaštitu i druga prava za slučaj bolesti, ...trudnoće, porođaja, smanjenja ili gubitka radne sposobnosti, nezaposlenosti i starosti ..., kao i druga prava po osnovu socijalnog osiguranja ...

Prava iz socijalnog osiguranja za građane koji nisu obuhvaćeni obaveznim socijalnim osiguranjem uređuju se zakonom."

V. Zakon o izvršenju krivičnih sankcija iz 1997 (objavljen u "Službenom glasniku RS", br. 16/97 i 34/01)

39. Relevantne odredbe ovog zakona glase kako sledi:

Član 6. stav 1.

"Protiv pojedinačnih akata kojima se rešava o pravima i obavezama lica prema kojima se izvršava sankcija ne može se voditi upravni spor."

Član 21.

"Služba za zdravstvenu zaštitu vrši zdravstvenu prevenciju, leči osuđena i pritvorena lica i nadzire higijenu i kvalitet hrane i vode."

Član 23.

"Način života i rada osuđenih bliže se uređuje aktom o kućnom redu zavoda.

Akt o kućnom redu zavoda donosi ministar pravde."

Član 56.

"Svako mora poštovati dostojanstvo osuđenog.

Niko ne sme ugroziti telesno i duševno zdravlje osuđenog."

Član 61.

"Osuđeni ima pravo na ishranu podobnu da održi njegovo dobro zdravlje i snagu ..."

Član 65. st. 1. i 3.

"Osuđeni ima pravo da nadležnim organima upućuje podneske.

...

Osuđeni podneske prima i upućuje preko zavoda."

Član 66.

"Osuđeni ima neograničeno pravo na dopisivanje."

Član 90. st. 1. i 2.

"Osuđeni uživa besplatnu zdravstvenu zaštitu.

Osuđeni kome se u zavodu ne može pružiti odgovarajuća zdravstvena zaštita upućuje se u zatvorsku bolnicu, psihijatrijski zavod i drugu zdravstvenu ustanovu."

Član 103.

"Osuđeni ima pravo pritužbe upravniku zbog povrede prava ili drugih nepravilnosti koje su u zavodu učinjene prema njemu.

Pritužbu je upravnik dužan da pažljivo ispita i da o njoj donese rešenje.

Osuđeni koji ne dobije odgovor na pritužbu ili nije zadovoljan donetim rešenjem ima pravo da podnese pismenu predstavku direktoru uprave [za izvršenje krivičnih sankcija].

Osuđeni ima pravo da bez prisustva zaposlenih i postavljenih lica u zavodu prituži ovlašćenom licu koje nadzire rad zavoda.

Sadržina pritužbe predstavke predstavlja tajnu."

40. Osim toga, prema čl. 346-352, Uprava za izvršenje krivičnih sankcija (u daljem tekstu: "Uprava"), kao sastavni deo Ministarstva pravde, je imala nadležnost da prati sprovođenje relevantnog zakonodavstva u vezi sa izvršenjem krivičnih sankcija. Uprava je postupala po službenoj dužnosti. Ona je mogla da razgovara sa osuđenim licima bez prisustva zatvorskog osoblja i na kraju da usvoji obavezujuće preporuke upućene odgovarajućim upravnicima na koje su se upravnici mogli kasnije žaliti ministru pravde. Osim toga, član 353. je predviđao, između ostalog, da Ministarstvo zdravlja mora da nadzire kvalitet zdravstvene zaštite u zatvorima.

G. Zakon o izvršenju krivičnih sankcija iz 2005 (objavljen u "Službenom glasniku RS", broj 85/05)

41. Ovaj zakon je stupio na snagu 1. januara 2006. godine, čime je Zakon o izvršenju krivičnih sankcija iz 1977. godine stavljen van snage.

D. Pravilnik o kućnom redu u zavodima zatvorenog i strogo zatvorenog tipa iz 2001 (objavljen u "Službenom glasniku RS", broj 5/01)

42. Relevantne odredbe ovog pravilnika glase kako sledi:

Član 23. st. 1. i 2.

"Osuđena lica imaju neograničeno pravo na dopisivanje u skladu sa zakonom.

Oni će primati i slati svoju prepisku preko zatvorskih organa."

Đ. Pravilnik o kućnom redu u kazneno popravnim zavodima i okružnim zatvorima iz 2006 (objavljen u "Službenom glasniku RS", broj 27/06)

43. Ovaj pravilnik je stupio na snagu 8. aprila 2006. godine, čime je Pravilnik o kućnom redu u kazneno popravnim zavodima iz 2001. godine stavljen van snage.

Ž. Zakonik o krivičnom postupku (objavljen u Službenom listu Savezne Republike Jugoslavije - "Službeni list SRJ", br. 70/01 i 68/02 kao i "Službenom glasniku RS", br. 58/04, 85/05 i 115/05)

44. Članovi 148-153. utvrđuju načela postupanja sa pritvorenicima, a ne primenjuju se na one koje služe zatvorske kazne.

Z. Zakon o zdravstvenom osiguranju (objavljen u "Službenom glasniku RS", br. 18/92, 26/93, 53/93, 67/93, 48/94, 25/96, 46/98, 54/99, 29/01, 18/02, 80/02, 84/04 i 45/05)

45. Član 28. stav 1. ovog Zakona predviđao je sledeće: "U vezi sa određenim vrstama zdravstvene zaštite, može se predvideti da osigurana lica moraju da učestvuju u troškovima ... [nastalim] ... uzimajući u obzir da ovo učešće ne sme da ih odvraća od upotrebe njihovog zdravstvenog osiguranja."

I. Odluka o učešću osiguranih lica u troškovima zdravstvene zaštite iz 2001 (objavljena u "Službenom glasniku RS", broj 31/01)

46. Relevantne odredbe ove odluke glase kako sledi:

Član 1.

"Ovom odlukom utvrđuju se vidovi i iznosi učešća osiguranih lica u troškovima zdravstvene zaštite (u daljem tekstu: učešće), oslobađanje od plaćanja učešća, kao i mesto i način naplate."

Član 3.

"Učešće se plaća za ... izradu ili nabavku protetičkog sredstva ... [kako sledi:] ...

16. [za] zubnu protetiku...

16.2. pokretnu zubnu protetiku ... 60% ... [cene koju utvrdi odbor za zdravstveno osiguranje]."

Član 4. stav 2.

"Dobrovoljni davaoci krvi oslobođeni su plaćanja učešća u roku od 12 meseci posle svakog davanja krvi, osim učešća iz [člana 3] stavovi 15, 16, 17, 19 i 20 ..."

J. Odluka o učešću osiguranih lica u troškovima zdravstvene zaštite iz 2004 (objavljena u "Službenom glasniku RS", br. 83/04, 118/04, 71/05 i 18/06)

47. Ova odluka stavila je van snage gore navedenu odluku iz 2004. godine, ali je relevantno učešće ostalo isto.

K. Krivični zakon Republike Srbije iz 1977 (Krivični zakon Republike Srbije; objavljen u "Službenom glasniku SRS", br. 26/77, 28/77, 43/77, 20/79, 24/84, 39/86, 51/87, 6/89, 42/89, 21/90, 16/90, 49/92, 23/93, 67/93, 47/94, 17/95, 44/98, 10/02, 11/02, 80/02, 39/03 i 67/03)

48. Relevantne odredbe ovog zakona glase kako sledi:

Član 72.

"1. Ko neovlašćeno otvori tuđe pismo ili telegram ili kakvo drugo zatvoreno pismo ili pošiljku, ili na drugi način povredi njihovu tajnost, ili ko neovlašćeno zadrži, prikrije, uništi ili drugom preda tuđe pismo, telegram, zatvoreno pismeno ili pošiljku, kazniće se zatvorom do jedne godine.

...

3. Ako delo iz stava 1 ... ovog člana učini službeno lice u vršenju službe, kazniće se zatvorom od šest meseci do pet godine."

L. Zakon o obligacionim odnosima (Zakon o obligacionim odnosima; objavljen u Službenom listu Socijalističke Federativne Republike Jugoslavije - "Službeni list SFRJ", br. 29/78, 39/85, 45/89, 57/89 i "Službenom listu SRJ", broj 31/93)

49. Prema čl. 199. i 200. Zakona o obligacionim odnosima, između ostalog, svako ko je pretrpeo strah ili fizičku bol ili, zapravo, duševnu patnju kao posledicu kršenja "prava ličnosti" ili je bio izložen štetnim okolnostima koje ozbiljno umanjuju životne aktivnosti, može, u zavisnosti od njihovog trajanja i jačine, da pokrene postupak za finansijsku naknadu kod parničnih sudova, kao i da traži druge oblike naknade "koji mogu" omogućiti odgovarajuće nematerijalno zadovoljenje.

PRAVO

I. NAVODNA POVREDA ČLANA 8. KONVENCIJE U VEZI SA PREPISKOM PODNOSIOCA PREDSTAVKE

50. Podnosilac predstavke se žalio zbog mešanja u njegovu prepisku sa Sudom, kao i sa raznim domaćim telima, od strane zatvorskih organa.

51. Sud smatra da ovu pritužbu treba razmatrati prema članu 8. Konvencije, pre nego prema članu 34, pošto ne postoji dokaz da je prepiska između Suda i podnosioca predstavke neopravdano kasnila, ometana ili na drugi način "zadržavana" (videti Manoussos protiv Češke Republike i Nemačke (odluka), broj 46468/99, 9. juli 2002. godine).

52. Član 8, kao relevantan, predviđa sledeće:

"1. Svako ima pravo na poštovanje ... prepiske.

2. državni organi se neće mešati u ostvarivanje ovog prava sem kao što je predviđeno zakonom i kao što je neophodno u demokratskom društvu... radi sprečavanja nereda ili kriminala..."

A. Dopuštenost

1. Kompatibilnost ratione temporis

53. Vlada je tvrdila da je pritužba podnosioca predstavke nekompatibilna ratione temporis sa odredbama Konvencije pošto su sporne radnje koje su preduzeli zatvorski organi zasnovane na zakonodavstvu koje je i samo usvojeno pre nego što je Srbija ratifikovala Konvenciju 3. marta 2004. godine.

54. Podnosilac predstavke je osporio ovu tvrdnju.

55. Sud primećuje da se navodno mešanje u prepisku podnosioca predstavke desilo posle 3. marta 2004. godine (videti st. 26-29. u gornjem tekstu). Bez obzira na činjenicu da se to desilo na osnovu zakona usvojenih pre tog datuma, pritužba podnosioca predstavke, prema tome, jasno spada u nadležnost Suda ratione temporis (videti, među mnogim drugim autoritetima, Yagci i Sargin protiv Turske, 8. jun 1995. godine, stav 40, serija A broj 319-A).

56. S obzirom na gore navedeno, primedba Vlade se mora odbiti.

2. Iscrpljenost domaćih pravnih sredstava

(a) Argumenti koje su strane iznele

57. Vlada je navela da podnosilac predstavke nije iscrpeo sva delotvorna domaća pravna sredstva, u smislu člana 35. stav 1. Konvencije, On je posebno propustio da:

- podnese krivičnu prijavu na osnovu člana 72. Krivičnog zakonika iz 1977. godine (videti stav 48. u gornjem tekstu),

- podnese parničnu tužbu u skladu sa čl. 199. i 200. Zakona o obligacionim odnosima (videti stav 49. u gornjem tekstu) ili, zapravo, u skladu sa samom Konvencijom (na ime podrške gore navedenoj parničnoj tužbi, Vlada je Sudu podnela nekoliko presuda kojima su domaći sudovi tužiocima dodelili naknadu, u raznim kontekstima i gde su se oslonili na Konvenciju),

- iskoristi pravna sredstva predviđena Zakonom o sprovođenju krivičnih sankcija iz 1977. godine (videti st. 39. i 40. u gornjem tekstu, čl. 103. i 347. posebno), ili

- podnese posebnu žalbu Sudu Srbije i Crne Gore u vezi sa navodnim povredama.

58. Podnosilac predstavke je objasnio da nijedno od gore navedenih pravnih sredstava nije moglo biti delotvorno u posebnim okolnostima ovog predmeta.

(b) Relevantna načela

59. Sud primećuje da pravilo iscrpljenosti domaćih pravnih sredstava sadržano u članu 35. stav 1. Konvencije zahteva da podnosilac predstavke treba da se normalno poziva na pravna sredstva koja su raspoloživa i dovoljna da omoguće naknadu u vezi sa navodnim povredama (videti, među mnogim drugim autoritetima, Akdivar i ostali protiv Turske, presuda od 16. septembra 1996. godine, Izveštaji o presudama i odlukama 1996-IV, str. 1210, stav 65). Postojanje pravnih sredstava o kojima je reč mora biti dovoljno sigurno ne samo teoretski već i praktično, a ako nije tako, ne postoji potrebna dostupnost i delotvornost (isto).

60. On podseća da u oblasti iscrpljenosti domaćih pravnih sredstava postoji raspodela tereta dokaza. Obaveza je države kada tvrdi da pravna sredstva nisu iscrpljena, da uveri Sud da su ta sredstva delotvorna, da su i teorijski i praktično bila na raspolaganju u relevantnom vremenu, drugim rečima, da je ono bilo dostupno, da je moglo da obezbedi naknadu u vezi sa pritužbama podnosioca predstavke i nudilo opravdane izglede za uspeh. Međutim, kada je uslov tog tereta dokazivanja ispunjen, podnosilac predstavke je dužan da dokaže da je pravno sredstvo na koje se država pozvala zapravo bilo iscrpljeno, ili da je zbog nekog razloga bilo neadekvatno ili nedelotvorno u konkretnim okolnostima predmeta, ili da su postojale posebne okolnosti koje su podnosioca odnosno podnositeljku predstavke oslobađale tog zahteva (isto, str. 1211, stav 68).

61. Sud je priznao da se član 35. stav 1. (raniji član 26) mora primenjivati uz određeni stepen elastičnosti i bez preteranog formalizma (videti, na primer, Cardot protiv Francuske, presuda od 19. marta 1991. godine, serija A broj 200, str. 18, stav 34). On je dalje utvrdio da pravilo iscrpljenosti nije ni apsolutno niti se može primenjivati automatski. Prilikom razmatranja da li je ispoštovano, od suštinskog je značaja da se uzmu u obzir posebne okolnosti svakog pojedinačnog slučaja (videti, na primer, Van Oosterwijk protiv Belgije, presuda od 6. novembra 1980. godine, serija A broj 40, str. 18, stav 35). To znači, između ostalog, da on mora realistično uzeti u obzir ne samo postojanje formalnih pravnih sredstava u pravnom sistemu Visoke strane ugovornice o kojoj je reč već i opšti kontekst u kom se ona primenjuju kao i lične okolnosti podnosilaca predstavke (videti presudu u predmetu Akdivar citiranu u gornjem tekstu, str. 1211, stav 69).

(v) Ocena Suda u predmetnom slučaju

62. Iako se obraćanje upravnim organima ne može isključiti kao delotvoran pravni lek u vezi sa pritužbama koje se tiču sprovođenja zatvorskih propisa (videti, među drugim autoritetima, Boyle i Rice protiv Ujedinjenog Kraljevstva od 27. aprila 1988. godine, serija A broj 131, str. 26, stav 65), Sud smatra da Vlada nije dostavila relevantnu sudsku praksu koja bi pokazala da je neko administrativno sredstvo na koje se ona oslonila moglo obezbediti podnosiocu predstavke odgovarajuću naknadu za navodnu povredu. Osim toga, Vlada je sama priznala da je navodno mešanje proisteklo iz administrativne prakse (videti stav 69. u donjem tekstu), što bi, po mišljenju Suda, veoma ukazalo da pravna sredstva o kojima je reč zaista nisu verovatan način naknade.

63. Drugo, srpski zakon ne predviđa mogućnost pokretanja krivičnog postupka protiv same države. Krivična tužba ne bi, prema tome, mogla da omogući podnosiocu predstavke odgovarajuću naknadu (o ovoj tački videti upravo Cenbauer protiv Hrvatske (odluka), broj 73786/01, 5. februar 2004. godine).

64. Treće, čak i pod pretpostavkom da je podnosilac predstavke mogao dobiti naknadu putem posebnog parničnog postupka, Vlada nije pokazala da je parnična tužba mogla imati bilo kakvog uticaja na postupanje sa njegovom prepiskom. Drugim rečima, dok je parnični postupak mogao imati uticaja na posledice navodne povrede, ne postoji dokaz da bi on mogao da se bavi osnovnim uzrokom iste (isto, videti, takođe, Rodić i drugi protiv Bosne i Hercegovine, broj 22893/05, st. 59. i 60, 27. maj 2008. godine).

65. Najzad, Sud podseća da je već utvrdio da je žalba Sudu Srbije i Crne Gore bila nedostupna do 15. jula 2005. godine i da je, dalje, ostala nedelotvorna do samog raspada državne zajednice Srbija i Crna Gora (videti Matijašević protiv Srbije, broj 23037/04, st. 34-37, ECHR 2006-...). Sud ne vidi nijedan razlog da u ovom predmetu odstupi od ovog mišljenja.

66. U vezi sa gore navedenim, primedba Vlade se mora odbiti.

3. Zaključak

67. Sud smatra da pritužba podnosioca predstavke nije očigledno neosnovana u smislu značenja člana 35. stav 3. Konvencije i ne nalazi drugi osnov da je proglasi nedopuštenom. Pritužba se, prema tome, mora proglasiti dopuštenom.

B. Osnovanost

1. Argumenti koje su strane iznele

68. Vlada je tvrdila da nije bilo povrede člana 8. Konvencije. Posebno, sistem je funkcionisao na sledeći način: (i) zatvorenici bi dostavljali svoju prepisku u dva primerka, (ii) na drugi primerak bi se zatim stavljao pečat i datum, kao odgovor na njihove zahteve, i vraćao bi im se, i (iii) prvi primerak bi se stavljao u koverat i prosleđivao na naznačenu adresu. Prepisku zatvorenika na taj način nisu ni otvarali ni čitali zatvorski organi.

69. Vlada je tvrdila da se ovaj sistem zasniva na članu 65. stav 3. Zakona o izvršenju zatvorskih sankcija iz 1997. godine (videti stav 39. u gornjem tekstu), koji se iako možda nedovoljno precizan nije mogao tumačiti tako da znači da se sva prepiska zatvorenika mora automatski nadgledati. Moguće kršenje Konvencije nije, prema tome, bilo posledica namere zakonodavca, već posledica administrativne prakse koja je utvrđena pre nego što je Konvencija stupila na snagu u odnosu na Srbiju. Vlada je dalje tvrdila da je podnosilac predstavke, posebno, dostavljao otvorene dopise zatvorskim organima i nije tražio da mu se da koverat.

70. Najzad, Vlada je istakla da se mešanje u prepisku podnosioca predstavke preduzimalo kako bi se sačuvala javna bezbednost i sprečio kriminal i potvrdila da, u relevantnom trenutku, sudsko razmatranje ovog mešanja nije bilo moguće (videti stav 39. u gornjem tekstu). Međutim, novo zatvorsko zakonodavstvo, u skladu sa standardima Saveta Evrope, je kasnije usvojeno (videti stav 41. u gornjem tekstu).

71. Podnosilac predstavke je tvrdio, na prvom mestu, da nije tražio da mu se da primerak sa pečatom njegove odlazne pošte, ali da svakako to nije mogao da traži kada je reč o njegovoj dolaznoj pošti, koja je, takođe, cenzurisana. Drugo, samo postojanje obaveze da se zatvorskim organima dostavljaju otvorena pisma u svim situacijama je jasno mešanje u pravo zatvorenika na poštovanje njihovog prava na prepisku pošto ne postoji garancija da ta pisma neće biti izložena nekoj vrsti cenzure i/ili praćenja. Treće, domaće zakonodavstvo na snazi je bilo previše neodređeno, zbog čega navedeno mešanje nije moglo biti "u skladu sa zakonom", kako se to traži drugim stavom člana 8. Četvrto, Vlada nije dala obrazloženje zašto je njeno mešanje u prepisku podnosioca predstavke zaista neophodno u jednom demokratskom društvu. Najzad, podnosilac predstavke je primetio da nedavno usvojeno zakonodavstvo na koje se Vlada poziva nije značajno popravilo stanje, kao što, takođe, nije navela sa dovoljno jasnoće obim diskrecionog prava koje uživaju javni organi.

2. Ocena Suda

72. Pošto ne postoji dokaz da je podnosilac predstavke ikada pristao na praksu po kojoj su zatvorenici obavezni da dostavljaju svoja otvorena pisma zatvorskim organima (videti stav 68. u gornjem tekstu) i s obzirom na činjenicu da su oni, takođe, otvarali i stavljali pečat na njegovu dolaznu prepisku (videti stav 26. u gornjem tekstu), Sud smatra da je jasno došlo do "mešanja javnog organa" u ostvarivanje prava podnosioca predstavke na poštovanje prava na prepisku zajamčenog članom 8. stav 1. Konvencije. Takvo mešanje će povrediti član 8. sem ako je "u skladu sa zakonom", teži jednom ili više zakonitih ciljeva o kojima je reč u stavu 2. istog i, štaviše, ako je "neophodno u demokratskom društvu" (videti sledeće presude: Niedbala protiv Poljske, broj 27915/95, stav 78, 4. jul 2000. godine, Silver i drugi protiv Ujedinjenog Kraljevstva, 25. mart 1983. godine, serija A broj 61, str. 32, stav 84, Cambell protiv Ujedinjenog Kraljevstva, 25. mart 1992. godine, serija A broj 233, str. 16, stav 34, Calogero Diana protiv Italije, 15. novembar 1996. godine, Izveštaji 1996-V, str. 1775, stav 28, Petra protiv Rumunije, 23. septembar 1998. godine, Izveštaji 1998-VII, str. 2853, stav 36). Izraz "u skladu sa zakonom", međutim, ne zahteva samo usklađenost sa domaćim pravom, već se, takođe, odnosi i na kvalitet prava (videti Niedbala protiv Poljske, citiran u gornjem tekstu, stav 79). Domaće pravo mora da naznači sa dovoljnom jasnoćom obim i način ostvarivanja relevantnog diskrecionog prava koje imaju javni organi kako bi se pojedincima obezbedio minimalni nivo zaštite na koju imaju pravo u jednom demokratskom društvu (videti Domenichini protiv Italije, presuda od 15. novembra 1996. godine, Izveštaji 1996-V, str. 1800, stav 33).

73. U vezi sa predmetnim slučajem, Sud primećuje da su i član 19. Ustava Srbije iz 1990. godine i član 24. st. 1. i 2. Povelje o ljudskim i manjinskim pravima i građanskim slobodama, koji su bili na snazi u relevantnom trenutku, predviđali da se niko ne može mešati u nečiju prepisku u odsustvu određene sudske odluke u tom smislu (videti st. 37. i 38. u gornjem tekstu). Pošto takva odluka nikada nije doneta u vezi sa podnosiocem predstavke, a zatvorski propisi na snazi su i sami bili nejasni u tom smislu (videti stav 39. u gornjem tekstu, čl. 65. i 66. posebno, kao i stav 42. u gornjem tekstu), proizlazi da mešanje na koje se žali nije bilo "u skladu sa zakonom" u materijalnom trenutku.

74. S obzirom na prethodni zaključak, Sud ne smatra da je neophodno da se utvrdi da li su poštovani ostali zahtevi stava 2. člana 8.

75. Shodno tome, Sud zaključuje da je došlo do povrede člana 8. Konvencije.

II. NAVODNE POVREDE ČL. 3. I 8. KONVENCIJE KAO I ČLANA 1. PROTOKOLA BROJ 12 U VEZI SA PROTEZOM PODNOSIOCA PREDSTAVKE

76. Podnosilac predstavke se žalio što su srpski organi odbili da mu besplatno ovezbede protezu, što je njemu, navodno prouzrokovalo razne zdravstvene probleme. Sud je ovu pritužbu prosledio Vladi prema čl. 3. i 8. Konvencije.

77. Štaviše, podnosilac predstavke se žalio prema članu 1. Protokola broj 12, objasnivši da je u skladu sa srpskim zakonom morao da plati 60% cene proteze, što znači da između njega kao očigledno platežno nesposobnog zatvorenika, sa jedne strane, i stanovnika na slobodi, s druge strane, nije napravljena nikakva razlika, uprkos činjenici da je njegova situacija veoma različita.

78. Vlada je odbacila ove navode, tvrdeći da podnosilac predstavke nije iscrpeo razna domaća pravna sredstva, da je pritužbu prema članu 1. Protokola broj 12 pokrenuo kasno i/ili da je nekompatibilna ratione personae. U svakom slučaju, on je izgubio status žrtve time što mu je proteza obezbeđena o trošku države.

79. Sud ne smatra da je neophodno da se razmatraju bilo koje primedbe Vlade na ove pritužbe pošto se one sada mogu smatrati "rešenim" u smislu člana 37. stav 1. Konvencije (videti, Sisojeva i drugi protiv Letonije [VV], broj 60654/00, stav 96, ECHR 2007-...).

80. S tim u vezi, Sud podseća da, prema članu 37. stav 1. (b), on može "... u bilo kojoj fazi postupka odlučiti da predstavku skine sa svog spiska predmeta gde okolnosti dovode do zaključka da ... je stvar rešena..." Kako bi se utvrdilo da li se ta odredba može primeniti na ovaj slučaj, Sud mora da odgovori na dva pitanja: prvo, da li okolnosti na koje se podnosilac predstavke direktno žalio još postoje; i, drugo, da li su posledice moguće povrede Konvencije i/ili Protokola broj 12 nadoknađene (isto). S tim na umu i uprkos nekim činjeničnim nejasnoćama, Sud primećuje da je podnosilac predstavke besplatno dobio protezu 25. juna 2007. godine. Štaviše, ne postoje naznake da je on posle toga imao neke zdravstvene probleme u vezi sa tim. Ne postoje ni medicinski dokazi da je gladovao ili da na drugi način nije bio u stanju da prima dovoljno hrane pre navedenog datuma. Pitanje koje pokreće pritužbu podnosioca predstavke se, prema tome, sada može smatrati "rešenim" u smislu člana 37. stav 1. (b). Osim toga, ne postoje posebni razlozi u vezi sa poštovanjem ljudskih prava kako su ona definisana Konvencijom koji bi zahtevali da Sud nastavi da razmatra ovu pritužbu prema članu 37. stav 1. in fine.

81. Prema tome, ovaj deo predstavke treba isključiti iz predmeta.

III. PRIMENA ČLANA 41. KONVENCIJE

82. Relevantne odredbe ovog člana glase kako sledi:

Član 41.

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

83. Podnosilac predstavke je tražio 1.000 evra (EUR) na ime nematerijalne štete koju je pretrpeo zbog povrede njegovog prava na poštovanje prepiske i zatražio garancije da se isto neđe ponoviti.

84. Vlada je osporila ovaj zahtev.

85. U okolnostima predmeta, Sud smatra da samo utvrđivanje povrede člana 8. Konvencije predstavlja odgovarajuće pravično zadovoljenje u vezi sa naknadom traženom u ovom delu (videti, mutatis mutandis, Campbell i Fell protiv Ujedinjenog Kraljevstva; 28. jun 1984. godine, stav 141, serija A broj 80; Calogero Diana protiv Italije, 15. novembar 1996. godine, stav 44, Izveštaji o presudama i odlukama 1996-V; Salapa protiv Poljske, broj 35489/97, st. 100-102. i 107, 19. decembar 2002. godine; i Savenkovas protiv Litvanije, broj 871/02, 18. novembar 2008. godine).

B. Troškovi

86. Podnosilac predstavke je, takođe, tražio 1.700 evra na ime troškova koje je imao pred Sudom. On je posebno tražio 1.550 evra za pripremu predmeta i obimne pisane podneske svog zastupnika, plus još 150 evra za sekretarske troškove, uključujući i poštarinu.

87. Vlada je smatrala da zahtev podnosioca predstavke nije potkrepljen dokazima.

88. Prema sudskoj praksi Suda, podnosilac predstavke ima pravo na naknadu troškova samo u onoj meri u kojoj je pokazano da su oni zaista i neophodno nastali i da su, takođe, opravdani u pogledu iznosa (videti, na primer, Iatridis protiv Grčke (pravično zadovoljenje) [VV], broj 31107/96, stav 54, ECHR 2000-XI).

89. U konkretnom slučaju, s obzirom na gore navedene kriterijume, kao i na 850 evra koji su već dodeljeni podnosiocu predstavke u okviru pravne pomoći Saveta Evrope, Sud odbija ovaj zahtev u vezi sa troškovima.

V. Zatezna kamata

90. Sud smatra da je primereno da zatezna kamata bude zasnovana na najnižoj kamatnoj stopi Evropske centralne banke uz dodatak od tri procentna poena.

IZ TIH RAZLOGA, SUD

1. Proglašava većinom glasova pritužbu prema članu 8. Konvencije u vezi sa mešanjem u prepisku podnosioca predstavke dopuštenom;

2. Utvrđuje jednoglasno da je došlo do povrede člana 8. Konvencije s tim u vezi;

3. Utvrđuje glasovima 6 prema 1 da je pritužba u vezi sa protezom podnosioca predstavke rešena i, prema tome, odlučuje da je isključi iz predmeta;

4. Utvrđuje jednoglasno da samo utvrđivanje povrede člana 8. predstavlja dovoljno pravično zadovoljenje za svu nematerijalnu štetu koju je podnosilac predstavke pretrpeo;

5. Odbija jednoglasno preostali deo zahteva podnosioca predstavke za pravično zadovoljenje.

Sastavljeno na engleskom i dostavljeno u pisanoj formi 19. maja 2009. godine, prema Pravilu 77 st. 2. i 3. Poslovnika Suda.

S. Dollé
Sekretar

F. TULKENS
Predsednik

U skladu sa članom 45. stav 2. Konvencije i Pravilom 74 stav 2. Poslovnika Suda,

uz ovu presudu prilažu se sledeća posebna mišljenja:

(a) delimično saglasno mišljenje sudije Kreća,

(b) delimično izdvojeno mišljenje sudije Zagrebelskog.

 

DELIMIČNO SAGLASNO MIŠLjENjE SUDIJE KREĆE

Slažem se sa mišljenjem da pravo Tužene države ne obezbeđuje osnove da se smatra da bi krivična tužba podnosiocu predstavke mogla omogućiti odgovarajuću naknadu.

Mogao bih, takođe, da se složim sa mišljenjem - iako je ono osetljivije prirode - da parnični postupci kao takvi ne moraju da se bave osnovnim uzrokom problema, kao i sa mišljenjem u vezi sa posebnom žalbom Sudu Srbije i Crne Gore.

Moje rezerve se suštinski tiču tretmana administrativnog pravnog sredstva u vezi sa sprovođenjem zatvorskih propisa. One u osnovi potiču iz svojstvenih zahteva načela sudske doslednosti.

Sudska doslednost shvaćena kao doslednost sa sopstvenom sudskom praksom iz prošlosti "je suština pravosudnog rezonovanja" (Predmet u vezi sa zakonitošću upotrebe sile (Srbija i Crna Gora protiv Belgije), presuda od 15. decembra 2004. godine, Izveštaji MSP iz 2004. godine, zajednička deklaracija potpredsednika Ranjeva i sudija Guillaume, Higgins, Koojimans, Al-Khasawneh, Buergenthal i Elaraby, stav 3).

To je posebno tačno za ovaj Sud, imajući u vidu da u njegovoj sudskoj delatnosti načelo sudske doslednosti poseduje ne samo idealno značenje stabilnosti i predvidljivosti nadležnosti Suda, već i praktično značenje time što, s obzirom na veliki broj predmeta dostavljenih Sudu, omogućava ispravno postupanje.

U predmetu Novak protiv Hrvatske (predstavka broj 8883/04, presuda od 14. juna 2007. godine), podnosilac predstavke je tvrdio da su zatvorski organi otvarali njegovu prepisku sa Sudom, čime je povređeno njegovo pravo utvrđeno prema članu 8. Konvencije.

Vlada je stavila primedbu da "podnosilac predstavke nije iscrpeo domaća pravna sredstva, jer svoju pritužbu nije uputio domaćim organima, kao što je Uprava zatvora u Varaždinu ili sudiji zaduženom za izvršenje kazni" (stav 49. presude).

Sud je u presudi utvrdio da:

"... podnosilac predstavke nije uputio pritužbu u vezi sa otvaranjem njegove prepiske nijednom domaćem organu, iako je prema odeljku 15(2) Zakona o sprovođenju zatvorskih kazni mogao da podnese takvu pritužbu ili upravniku Zatvora u Varaždinu, sudiji nadležnom za sprovođenje kazni ili Upravi tog zatvora" (stav 51. presude, naglasak dodat).

Iz ovog posebnog mišljenja sledi zaključak da:

"... u vezi sa ovom pritužbom podnosilac predstavke nije iscrpeo domaća pravna sredstva i da se, zbog toga, ova pritužba mora odbaciti u skladu sa članom 35. st. 1. i 4. Konvencije (stav 51. presude).

4. Podrazumeva se da Sud ima ovlašćenje da odstupi od svoje prethodne odluke, ali Sud ovo ovlašćenje treba da ostvaruje iz dobrog razloga. Pretpostavljeno ovlašćenje prethodne odluke ne postoji kada se predmeti, zasnovani na različitim načelima, razlikuju.

U vezi sa ovim predmetima - Horvat protiv Hrvatske i Stojanović protiv Srbije - izgleda da postoji skoro isti identitet relevantnih elemenata i činjeničnog i zakonskog okvira.

U oba slučaja, podnosioci predstavke tvrde da je njihovo pravo na poverljivost zajamčeno prema članu 8. Konvencije povređeno postupcima zatvorskih organa. Interni zakoni obe Vlade predviđaju, inter alia, administrativna sredstva za zaštitu relevantnog prava u vidu pritužbe "upravniku kaznenog zavoda" (odeljak 103. Zakona o izvršenju krivičnih sankcija) ili "pravo da se podnese pisana predstavka upravniku Uprave za izvršenje krivičnih sankcija" prema zakonima Srbije, i pritužba upravniku zatvora ili Upravi zatvora (odeljak 15(2) Zakona o izvršenju zatvorskih kazni) prema zakonima Hrvatske. Ni podnosilac predstavke Novak ni podnosilac predstavke Stojanović nisu uputili pritužbu nijednom gore navedenom organu u vezi sa otvaranjem njihovih prepiski.

Tačno je, međutim, da postoje dve razlike u okolnostima ova dva slučaja.

Prvo, zakoni Hrvatske, takođe, predviđaju, u Zakonu o izvršenju zatvorskih kazni, pritužbu sudiji nadležnom za izvršenje kazni, pored pritužbe upravniku zatvora i Upravi zatvora, i

Drugo, "Vlada nije dostavila relevantnu sudsku praksu koja bi pokazala da bi neko od administrativnih sredstava na koje se ona oslonila moglo da obezbedi podnosiocu predstavke adekvatnu naknadu za navodnu povredu" (stav 62. presude), uz zapažanje da je "sama Vlada [Srbije] priznala da je navodno mešanje proisteklo iz administrativne prakse" (isto).

Izgleda da nijedna od navedenih razlika ne čini ova dva predmeta različitim, što je objektivno neodgovarajuće da se opravda odstupanje od presedana utvrđenog u predmetu Novak protiv Hrvatske.

6.1. Činjenica da prema zakonima Hrvatske, osim upravniku zatvora i Upravi zatvora podnosilac predstavke može, takođe, da se obrati sudiji nadležnom za izvršenje kazni, ovde je irelevantna. U presudi Horvat protiv Hrvatske, Sud je alternativno naznačio moguće adrese na koje je podnosilac predstavke mogao podneti pritužbu. To jasno i nedvosmisleno znači da je pritužba podneta na jednu od gore navedenih adresa naznačenih u stavu 51. presude, delotvorno pravno sredstvo u svrhu člana 35. Konvencije. Ili, da su, ako primenimo precedentno ovlašćenje u presudi Suda u predmetu Horvat protiv Hrvatske na ovaj konkretan slučaj, administrativna sredstva, kako je predviđeno Zakonom o izvršenju krivičnih sankcija, delotvorna pravna sredstva u svrhu člana 35. Konvencije.

6.2. Vredi napomenuti da u predmetu Horvat protiv Hrvatske Sud nije tražio dostavljanje sudske prakse koja bi pokazala da bi neko administrativno sredstvo na koje se Vlada oslonila moglo obezbediti podnosiocu predstavke odgovarajuću naknadu za navodnu povredu.

Takav pristup izgleda pravilan u svetlu dobro utvrđenog načela u praksi Suda da "pravilo iscrpljenja domaćih pravnih sredstava mora da se primenjuje uz određeni stepen elastičnosti i bez preteranog formalizma" (Azinas protiv Kipra, predstavka broj 56679/00, stav 38.; Ilhan protiv Turske, predstavka broj 22277/93, stav 59.). Propust da se dostavi relevantna sudska praksa, posebno kada visoke strane ugovornice u pitanju, kao Hrvatska i Srbija, pripadaju kontinentalnom pravnom sistemu, teško da bi mogao, sam po sebi, da predstavlja osnovu za diskvalifikaciju određenog pravnog sredstva kao delotvornog. Sa tačke gledišta pitanja da li je određeno pravno sredstvo delotvorno, ponekad pozivanje na ispitivanje na empirijskoj osnovi, kao što je naznačeno u izreci Veća Međunarodnog suda pravde u predmetu ELSI, može da bude najprikladniji odgovor.

"da bi jedna međunarodna pritužba bila dopuštena, dovoljno je da je suština pritužbe izneta pred nadležne tribunale i da joj se težilo u onoj meri u kojoj to dozvoljava lokalno pravo i procedure, a bez uspeha". (Izveštaji MSP iz 1989. godine, str. 15 u stavu 42, stav 50, naglasak dodat).

Zaista, izgleda preterano da se određeno pravno sredstvo diskvalifikuje kao nedelotvorno isključivo na osnovu formalno utvrđenih standarda u vezi sa raspodelom tereta dokaza, a da se pri tom zanemari njegova bitna sposobnost da pruža naknadu u vezi sa navodnim povredama.

6.3. Ni dodatna tvrdnja većine da je "sama Vlada priznala da je navodno mešanje proisteklo iz administrativne prakse" ne čini se od odlučujuće važnosti u ovom konkretnom kontekstu.

Priznanje je prvenstveno izraženo na apstraktan način, kao odbrana, a ne kao dokazima potkrepljeno i zvanično priznanje.

Štaviše, čak i pod pretpostavkom da je otvaranje prepiske bila administrativna praksa, sama ta činjenica nije razlog da se pritužba višim administrativnom strukturama diskvalifikuje kao delotvorna. Praksa nižih administrativnih struktura da otvaraju prepisku je jedno, pri čemu je praksa, bilo da je utvrđena ili opravdano moguća, viših struktura, koje imaju ovlašćenje da cenzurišu poštu zasnovana na posebnim pravilima, nešto sasvim drugo.

Pošto je utvrdio da je pritužba podnosioca predstavke u vezi sa protezom, na osnovu, između ostalog, Protokola broj 12, rešena u smislu člana 37., stav 1. (b) Konvencije, Sud više nije bio u mogućnosti da razmatra normativni potencijal Protokola broj 12.

Taj potencijal je neograničen. On obuhvata skoro revolucionarnu mogućnost približavanja građanskih i političkih prava, sa jedne strane, i privrednih, društvenih i kulturnih prava, sa druge strane. Konačno, on može biti koristan za utvrđivanje prava na dostojanstven život (divina vitae) kao oličenja večnog cilja u vezi sa svrhom i prirodom ljudskog postojanja.

Sigurno je, s tim u vezi, da buduća nadležnost Suda mora obezbediti smernice o tome kako treba razumeti normativni potencijal Protokola broj 12.

 

DELIMIČNO IZDVOJENO MIŠLjENjE SUDIJE ZAGREBELSKY

Ja sam glasao protiv brisanja pritužbe u vezi sa protezom podnosioca predstavke iz sledećih razloga, koji se isključivo odnose na uticaj ove presude na praksu Suda prema članu 37. Konvencije. Osnovanost pritužbe podnosioca predstavke (koju Veće nije proglasilo nedopuštenom kao očigledno neosnovanu) ni na koji način nije bila predmet mog drugačijeg mišljenja, ništa više nego sama presuda.

Po mom mišljenju pitanje koje pokreće pritužbu podnosioca predstavke prema članu 3. Konvencije ne može se smatrati rešenim.

U skladu sa praksom Suda, "[i] da bi se zaključilo da je neko pitanje rešeno u smislu člana 37. stav 1. (b) i da, prema tome, više ne postoji objektivno opravdanje da podnosilac predstavke dalje nastavi sa predstavkom, Sud smatra da on, prvo, mora razmotriti da li okolnosti na koje se podnosilac predstavke žali još postoje i, drugo, i da li su posledice eventualne povrede Konvencije na račun tih okolnosti, takođe, nadoknađene. Ovaj pristup odražava strukturu mašinerije nadzora prema Konvenciji, koji predviđa i obrazloženje u presudi da li su činjenice o kojima je reč kompatibilne sa zahtevima Konvencije (član 45), i, ako nisu, i za dodelu pravičnog zadovoljenja (član 41)" (videti, Pisano protiv Italije[VV] (brisanje sa spiska), broj 36732/97, stav 42, 24. oktobar 2002. godine).

Sud je, u jednom broju svojih presuda u vezi sa proterivanjem stranaca prihvatio, kako bi prestao rizik njihovog odstranjivanja iz zemlje, da izdavanje (jedne od raznih vrsta) dozvola boravka može predstavljati odgovarajući i dovoljan oblik naknade, a time i razlog za utvrđivanje da su ispunjena oba gore navedena razloga u predmetima u vezi sa članom 8. (videti, među mnogim drugim autoritetima, Sisojeva i drugi protiv Letonije [VV], broj 60654/00, stav 97, ECHR 2007-..., i Ibrahim Mohamed protiv Holandije (brisanje sa spiska), broj 1872/04, st. 19-24, 10. mart 2009. godine). Sud je istu praksu usvojio prema članu 3. Konvencije u predmetima u vezi sa proterivanjima ili ekstradicijama čije izvršenje više nije moguće (videti, Bilasi-Ashri protiv Austrije (odluka), broj 3314/02, ECHR 2002-X; Abraham Lunguli protiv Švedske (odluka), broj 3369/02, 1. jul 2003. godine; Laleh Mir Isfahani protiv Holandije (odluka), broj 31252/03, 31. januar 2008. godine; Bari protiv Švedske (odluka), broj 56726/00, 5. mart 2002. godine; Hesam Safawi Bayat protiv Holandije (odluka), broj 7233/02, 8. jul 2003. godine; R. N. protiv Ujedinjenog Kraljevstva (odluka), broj 28242/02, 2. septembar 2003. godine; Q protiv Finske (odluka), broj 42640/04, 22. maj 2007. godine; Azzedine Chelghoum protiv Francuske (odluka), broj 54654/00, 10. oktobar 2000. godine; i Tony Chidobe protiv Italije (odluka), broj 30978/04, 9. septembar 2004. godine). Očigledno, Sud je utvrdio da je to pitanje rešeno u slučaju gde je dozvola za ostanak u zemlji konačno odobrena podnosiocu predstavke (videti, Mostafa Kordoghliazar protiv Rumunije (odluka), broj 8776/05, 20. maj 2008. godine). U predmetu El Majjaoui i Stichting Touba Moskee protiv Holandije (skidanje sa spiska) [VV], broj 25525/03, st. 30-34, 20. decembar 2007. godine), Sud je došao do sličnog zaključka u veoma specifičnom slučaju, pokrenutom prema članu 9. Konvencije, u vezi sa odbijanjem, a zatim, izdavanjem dozvole za boravak i radne dozvole stranom imamu.

Sud, koliko ja znam, nikada nije utvrdio da je ovo pitanje rešeno u nekom predmetu prema članu 3. Konvencije, kao što je predmetni slučaj. Podnosilac predstavke je doživeo da su organi odbili da mu obezbede protezu koja mu je trebala najmanje od februara 2004. godine (videti stav 13) do 26. juna 2007. godine (videti belešku od 27. juna 2007. godine od zastupnika podnosioca predstavke, Beogradskog centra za ljudska prava). Vlada je preduzela mere posle dugog roka od tri godine i četiri meseca (skoro tri godine posle podnošenja predstavke). U vezi sa povredom na koju se podnosilac predstavke žali nije dodeljena naknada (a još manje je Vlada preduzela mere da ispuni svoju proceduralnu obavezu prema članu 3. Konvencije).

Ne mogu da vidim kako se može reći da je pitanje ovog slučaja rešeno samom činjenicom da se eventualna povreda člana 3. konačno završila i veoma sam zabrinut zbog presude koja utvrđuje takav presedan u praksi Suda prema članu 3. Štaviše, svako može lako da shvati eventualne posledice i primene ovog novog presedana, koji može da se proširi na mnoge povrede Konvencije, kao što su ozbiljne povrede člana 3. ili člana 5. itd.

S dužnim poštovanjem sugerišem da ova presuda ne bi trebalo da uspostavi presedan u praksi Suda."