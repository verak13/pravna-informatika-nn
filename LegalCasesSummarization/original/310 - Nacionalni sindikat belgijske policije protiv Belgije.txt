NACIONALNI SINDIKAT BELGIJSKE POLICIJE protiv BELGIJE

Presuda od 27. oktobra 1975. godine

NEZVANIČNI REZIME I ISTORIJAT PREDMETA

A.   Osnovne činjenice

Nacionalni sindikat belgijske policije ima sjedište u Brussels- Schaerbeeku i otvoren je za sve pripadnike opštinske policije čije profesionalne interese štiti. Ova policija, čiji pripadnici imaju status opštinskih službenika, broji više od 10.000 ljudi, a manje od 10% cjelokupnog opštinskog i provincijskog osoblja.

U pogledu odnosa između Ministarstva unutrašnjih poslova, koje predstavlja nadzornu vlast, i osoblja opština i provincija, Zakon od 27. jula 1961. godine je uveo sistem sindikalne konsultacije. Sgodno stavu 9 tog zakona, reprezentativne organizacije biće konsultovane o brojnim pitanjima, kao što su kadrovska pitanja, uslovi zapošljavanja i unapređivanja opštinskog osoblja, materijalni status i platni razredi za osoblje provincija i opština, itd. Konsultacioni mehanizam se pokreće prilikom pripreme svake normativne odredbe koja se odnosi na gore navedena pitanja (zakona, kraljevskog ukaza, ministarskog dekreta).

Shodno Kraljevskom ukazu od 2. avgusta 1966. godine, djelimično izmijenjenom 1969. godine, samo one organizacije koje su otvorene svom osoblju provincija i opština i koje brane profesionalne interese takvog osoblja, smatraće se najreprezentativnijim organizacijama. Pošto je time bio isključen iz konsultacionog postupka, podnosilac predstavke, sindikat, uložio je žalbu Conseil d'Etat da se poništi Kraljevski ukaz od 2. avgusta 1966. godine: Conseil d'Etat je odbio žalbu presudom od 6. novembra 1969. godine.

B.   Postupak pred Komisijom za ljudska prava

Sindikat, kao podnosilac predstavke, dostavio je predmet Komisiji za ljudska prava 5. marta 1970. godine. Sindikat je naveo povrede člana 11(1) i člana 14(2) Evropske konvencije o ljudskim pravima, zbog toga što su belgijske vlasti odbile da ga priznaju za jednu od najreprezentativijih organizacija, isključujući ga na taj način iz sindikalne konsultacije, predviđene u gore navedenom belgijskom zakonodavstvu.

U svom izvještaju od 27. maja, Komisija je izrazila jednoglasan stav da nije došlo do povrede Konvencije. Komisija je uputila predmet Sudu 7. oktobra 1994. godine.

 

IZVOD IZ PRESUDE

PRAVO

Žalbe podnosioca mogu da se sumiraju na sljedeći način:
Nacionalni sindikat belgijske policije žali se što ga Vlada ne priznaje za jednu od najreprezentativnijih organizacija koje je Ministarstvo unutrašnjih poslova dužno da konsultuje po Zakonu od 27. jula 1961. godine u vezi sa pitanjem kadrovskih struktura, uslova zapošljavanja i unapređenja, materijalnog statusa i platnih razreda osoblja provincija i opština. Sindikat, podnosilac predstavke, isključen iz konsultacije kako u pogledu pitanja od interesa za cjelokupno to osoblje, tako i pitanja specifičnih za opštinsku policiju, smatra da je stavljen u nepovoljan položaj u poređenju sa tri sindikata otvorena za spomenuto osoblje u cjelini, kako to određuje član 2 stav 2 Kraljevskog ukaza od 2. avgusta 1966. godine. Podnosilac predstavke smatra da mu ta odredba u mnogo čemu sputava djelovanje, te da time teži da obaveže pripadnike opštinske policije na pristupanje organizacijama koje se smatraju "reprezentativnim", ali koje imaju "politički" karakter, nesaglasan sa "posebnim zvanjem” policije. Sindikat, podnosilac predstavke, dalje tvrdi da je, s druge strane, Vlada pristala da uzme u obzir to posebno zvanje u slučaju druge dvije policijske službe, koje su potčinjene državnoj vlasti, naime kriminalističke policije pri organima gonjenja (Kraljevski ukaz od 21. februara 1956. godine) i žandarmerije (dopis od 17. marta 1972. godine, a potom Zakon od 14. januara 1975. godine).

U vezi s tim različitim tačkama, podnosilac predstavke se oslanja na član 11 Konvencije, uzet posebno i u vezi sa članom 14. 

Zaključivši da nije došlo do povrede Konvencije, Komisija je predmet uputila Sudu, ističući značaj pitanja pokrenutih u njemu za tumačenje i primjenu dva spomenuta člana. 
Uzimajući u obzir obavještenja kojima raspolaže u vezi sa Zakonom od 19. decembra 1974. godine i stanjem njegove primjene (stav 30 gore), Sud smatra da u predmetnom slučaju nije potrebno da se razmatra navedeni zakon; štaviše, niti Komisija ni Vlada nisu pozvale Sud da na osnovu tog zakona donese odluku u ovom predmetu.
I. O NAVODNOJ POVREDI ČLANA 11

Član 11 Konvencije glasi:
"Svako ima pravo na slobodu mirnog okupljanja i udruživanja s drugima, uključujući i pravo osnivanja sindikata i pridruživanje sindikatima zbog zaštite svojih interesa."

Veći dio Komisije izrazio je mišljenje da bitne komponente sindikalne aktivnosti, među kojima je, po njenom stanovištu, i pravo na konsultaciju, spadaju u okvir gore navedene odredbe.
Sud zapaža da član 11 stav 1, mada se u njemu sindikalna sloboda prikazuje kao jedan oblik ili kao poseban vid slobode udruživanja, ne garantuje neki određen odnos države prema sindikatima ili njegovom članstvu, kao, na primjer, pravo na državnu konsultaciju. Ne samo da to pravo nije spomenuto u članu 11 stav 1, nego ne može ni da se kaže da ga sve države ugovornice uključuju u domaće pravo ili praksu, odnosno da je ono neophodno za stvarno uživanje sindikalne slobode. Shodno tome, ono nije elemenat neophodno sadržan u nekom pravu garantovanom u Konvenciji, što ga razlikuje od "prava na sud" koje je obuhvaćeno članom 6 (v. presudu u predmetu Golder od 21. februara 1975. godine, serija A br. 18, str. 18, stav 36).

Pored toga, sindikalnim pitanjima se podrobno bavi druga konvencija, takođe sačinjena u okviru Savjeta Evrope, naime Socijalna povelja od 18. oktobra 1961. godine. Član 6 stav 1 te povelje obavezuje države ugovornice "na unapređivanje uzajamne konsultacije radnika i poslodavaca". Opreznost upotrijebljene formulacije pokazuje da Povelja ne predviđa neko stvarno pravo na konsultaciju. Član 20 uz to, dozvoljava državi potpisnici da ne prihvati obavezu iz člana 6 stav 1. Stoga ne može da se pretpostavi da jedno takvo pravo proizilazi izvođenjem zaključka iz člana 11 stav 1 Konvencije iz 1950. godine, što bi, uzgred rečeno, bilo ravno priznanju da je Povelja iz 1961. godine načinila korak unazad u ovoj oblasti.

Sud, međutim, ne dijeli mišljenje manjeg dijela Komisije, koji izraz "radi zaštite svojih interesa" opisuje kao suvišan. Te riječi, koje jasno označavaju namjeru, pokazuju da Konvencija obezbjeđuje slobodu zaštite profesionalnih interesa sindikalnog članstva sindikalnim djelovanjem, a države ugovornice moraju da dopuste i omoguće ostvarivanje i razvoj tog djelovanja. Po mišljenju Suda, iz toga slijedi da članovi jednog sindikata imaju pravo, kako bi zaštitili svoje interese, da njihov sindikat bude saslušan. Sigurno je da član 11 stav 1 ostavlja svakoj državi slobodan izbor sredstava koja će poslužiti u tu svrhu. Konsultacija je jedno od tih sredstava, ali ima i drugih. Ono što Konvencija zahtijeva jeste da se u domaćem pravu sindikatima omogući, u uslovima koji ne predstavljaju kršenje člana 11, borba za zaštitu interesa članstva.
Niko ne osporava činjenicu da sindikat podnosilac predstavke može da djeluje na razne načine u odnosu prema Vladi. Na raspolaganju mu je, na primjer, ulaganje zahtjeva i podnošenje žalbi radi zaštite interesa članstva uopšte ili nekih članova. Sam sindikat podnosilac predstavke ni na koji način ne navodi da Vlada ignoriše korake koje on preduzima. Pod tim okolnostima, isključivo činjenica što ministar unutrašnjih poslova ne konsultuje podnosioca žalbe, po Zakonu od 27. jula 1961. godine, ne predstavlja kršenje člana 11 stav 1 posmatranog odvojeno. 
Što se tiče navodnog narušavanja lične slobode učlanjivanja u sindikat ili ostajanja u članstvu podnosioca žalbe, Sud naglašava činjenicu da svaki član opštinske policije zadržava tu slobodu kao pravo koje mu pripada, uprkos Kraljevskom ukazu od 2. avgusta 1966. godine. Može biti da je tačno da postojano i primjetno osipanje članstva Nacionalnog sindikata belgijske policije treba bar djelimično da se objasni, kako podnosilac predstavke smatra, nepovoljnom situacijom u koju je on doveden u poređenju sa sindikatima koji se nalaze u povoljnijem položaju. Takođe je, možda, tačno da takvo stanje stvari umanjuje korisnost i praktičnu vrijednost pripadanja sindikatu podnosiocu žalbe. Ono je, međutim izazvano belgijskom generalnom politikom ograničavanja broja organizacija za konsultaciju. Ta politika nije po sebi nesaglasna sa sindikalnom slobodom. Koraci koji se preduzimaju radi njenog sprovođenja izmiču nadzoru Suda ukoliko nisu u suprotnosti sa članovima 11 i 14 tumačenim u uzajamnoj  vezi. 
S obzirom da je, shodno tome, našao da stav 1 član 11 nije povrijeđen, Sud nije pozvan da uzme u obzir stav 2 na koji se ionako, po sopstvenim izjavama, ni Komisija ni Vlada ne oslanjaju.
II. O NAVODNOJ POVREDI ČLANOVA 11 i 14

Član 14 glasi:
"Uživanje prava i sloboda predviđenih ovom konvencijom obezbjeđuje se bez diskriminacije po bilo kojoj osnovi, kao što su pol, rasa, boja kože, jezik, vjeroispovijest, političko ili drugo mišljenje, nacionalno ili socijalno porijeklo, veza sa nekom nacionalnom manjinom, imovno stanje, rođenje ili drugi status."

Iako Sud nije našao nikakvu povredu člana 11 stav 1 mora da se utvrdi da li su razlike u tretmanu na koje se žali sindikat podnosilac predstavke u suprotnosti sa članovima 11 i 14 uzetim zajedno. Mada ne stoji posebno, član 14 dopunjava ostale normativne odredbe Konvencije i Protokola: štiti pojedince, ili grupe pojedinaca, dovedene u uporedne situacije, od svake diskriminacije u uživanju prava i sloboda navedenih u tim odredbama. Mjera koja je po sebi u skladu sa zahtjevima člana koji štiti to pravo ili slobodu može, stoga, da narušava taj član kada se ovaj protumači u vezi sa članom 14, zbog toga što je diskriminatorne prirode. Član 14 čini sastavni dio svakog od članova u kojima su utvrđeni prava i slobode bez obzira na njihovu prirodu (predmet u vezi sa nekim vidovima zakona o upotrebi jezika u belgijskoj prosvjeti, presuda od 23. jula 1968, serija A br. 6, str. 33-34, stav 9). 
Ova razmatranja posebno važe u slučaju kada neko pravo uključeno u Konvenciju i odgovarajuća obaveza države nisu precizno određeni, te shodno tome država raspolaže širokim izborom sredstava pomoću kojih ostvarivanje tog prava može da omogući i učini djelotvornim. Kao što je i Sud zapazio u stavu 39 gore, član 11 stav 1 proglašava jedno takvo pravo. 

Sud je već našao da je podnosilac predstavke u nepovoljnoj situaciji u poređenju sa nekim drugim sindikatima. Predmet te nepovoljne situacije, to jest konsultacija, nesumnjivo spada u one koje član 11 stav 1 prepušta diskreciji država ugovornica, ali predstavlja i jedan modalitet ostvarivanja prava garantovanog tom odredbom, kako je Sud protumačio u stavu 39 gore, to jest prava članova da njihov sindikat bude saslušan radi zaštite njihovih interesa. Belgija je, u stvari, uspostavila sistem konsultacije u odnosima sa provincijalnim i opštinskim osobljem, kao i sa sopstvenim službenicima; država je odabrala konsultaciju kao jedno od sredstava omogućavanja sindikatima da primjenjuju i razvijaju kolektivno djelovanje radi zaštite profesionalnih interesa svog članstva. Shodno tome, član 14 je od značaja u ovom kontekstu. 
Svaka razlika, međutim, ne čini diskriminaciju. Sud je u gore navedenoj presudi naveo da “uprkos veoma uopštenom kontekstu francuske verzije ('sans distinction aucune'), član 14 ne zabranjuje svaku razliku u tretmanu pri ostvarivanju priznatih prava i sloboda." Vodeći računa da utvrdi "kriterijume koji omogućavaju da se donese odluka o tome da li je...data razlika u tretmanu u suprotnosti sa članom 14" Sud je smatrao da je "princip ravnopravnog tretmana povrijeđen ukoliko za tu razliku nema objektivnog i razumnog opravdanja”, a da "postojanje takvog opravdanja mora da se ocijeni u odnosu na cilj i uticaj mjere o kojoj je riječ, uzimajući u obzir principe koji obično prevladavaju u demokratskim društvima." Sud je, dalje, istakao da "razlika u tretmanu pri ostvarivanju nekog prava utvrđenog u Konvenciji moraju ne samo da slijede legitiman cilj: član 14 je isto tako povrijeđen kada se jasno utvrdi da upotrijebljena sredstva i cilj čijem se ostvarenju teži nisu u proporcionalnom odnosu (ibid., str. 34, stav 10). 
Dužnost Suda je da ispita imaju li sporne razlike u tretmanu takvo diskriminatorno obilježje. Sud pri tome "ne može da preuzme ulogu nadležnih nacionalnih vlasti", koje "i dalje uživaju slobodu da u Konvencijom regulisanoj materiji biraju mjere po svom nahođenju"; “preispitivanje, koje vrši Sud, odnosi se samo na to da li su ove mjere usklađene sa zahtjevima Konvencije” (ibid., str. 35, stav 10). 
Sindikat podnosilac predstavke se žali na to što on nije tijelo koje Ministarstvo unutrašnjih poslova mora, kao ona tri sindikata otvorena za cjelokupno provincijsko i opštinsko osoblje, da konsultuje o prijedlozima koji su od interesa za opštinsku policiju, bez obzira na to da li se ti prijedlozi tiču svih kategorija opštinskih službenika ili posebno policije. 
Kao što je Sud gore istakao, Kraljevski ukaz od 2. avgusta 1966. godine je u tom pogledu prouzrokovao nejednakost tretmana na štetu "kategorijski zasnovanih" organizacija, poput sindikata podnosioca žalbe. Vlada je uporno isticala kako je željela da izbjegne "sindikalnu anarhiju", smatrajući neophodnim “da obezbijedi dosljednu i uravnoteženu kadrovsku politiku, vodeći računa o profesionalnim interesima cjelokupnog provincijalnog opštinskog osoblja". To je samo po sebi zakoniti cilj, te Sud nema nikakvog razloga za mišljenje da je Vlada imala druge i zlonamjerne ciljeve, koji bi ležali u osnovi člana 2 stav 2 spomenutog Kraljevskog ukaza. Posebno, ništa ne pokazuje da su vlasti namjeravale da trima velikim sindikalnim organizacijama, zbog toga što su sve one politički opredijeljene, daju u ovoj materiji isključivu povlasticu; da, uz to, postoji, ili kada bi postojala, "apolitična" sindikalna organizacija otvorena za cjelokupno provincijalno i opštinsko osoblje i angažovana na zaštiti njihovih profesionalnih interesa, sporna odredba primoravala bi ministra unutrašnjih poslova da i tu organizaciju konsultuje. 

Sindikat podnosilac predstavke izjavio je, istina, da je teško shvatljivo "kako Vlada može da tvrdi da je, kada su u pitanju pitanja vezana za opštinsku policiju, izbjegavanje fragmentacije sindikalnih organizacija u opštem interesu, a da sama izdvaja sindikalne aktivnosti kriminalističke policije i priznaje jedan kategorijalno zasnovan apolitički sindikat za jedinu organizaciju koja predstavlja pripadnike žandarmerije". Po mišljenju Suda, međutim, članovi 11 i 14 Konvencije ne obavezuju Belgiju na uspostavljanje konsultacionog sistema za provincijalno i komunalno osoblje, a posebno za komunalnu policiju, sličnog onome koji je na snazi za državne službenike, uključujući pripadnike kriminalističke policije pri organima gonjenja i pripadnike žandarmerije. 

Ostaje da se ispita da li je nepovoljna situacija u koju je dovedeno članstvo sindikata podnosioca žalbe, u poređenju sa članstvom sindikata koji se konsultuju po Zakonu od 27. jula 1961. godine, opravdana ne samo u principu (stav 48 gore) nego i u djelokrugu. 
Izgleda da je odgovor jasan u mjeri u kojoj konsultacija obuhvata pitanja opšte prirode od interesa za cjelokupno provincijalno i opštinsko osoblje: u tom pogledu, mjera sadržana u članu 2 stav 2 Kraljevskog ukaza od 2. avgusta 1966. godine predstavlja pravo sredstvo za postizanje postavljenog legitimnog cilja. 

Konačno, Sud je ispitao da li diskriminacija, koja je u suprotnosti sa članovima 11 i 14 uzetim zajedno, proizilazi iz daljnje činjenice što je sindikatu podnosicu žalbe uskraćeno pravo na konsultaciju o nekim pitanjima koja se tiču jedino opštinske policije, na primjer uslova za postavljanje komesara i zamjenika komesara (Kraljevski ukaz od 12. aprila 1965. godine i ministarski cirkular od 18. maja 1965. godine, oba objavljena u Moniteur belge od 21. maja 1965. godine). Ta specifična pitanja samo su dio onih koja podliježu obaveznoj konsultaciji. Posebna pitanja, nadalje, mogu da se jave kada su u pitanju razne druge kategorije provincijalnog i opštinskog osoblja, koje, kada bi se grupisale u kategorijalno zasnovanim sindikatima, takođe ne bi imale pravo na konsultaciju. Stoga je razumljivo što se Vlada nije osjećala obaveznom da pravi izuzetke, koji bi na kraju mogli da dovedu do napuštanja pravila utvrđenog u članu 2 stav 2 Kraljevskog ukaza od 2. avgusta 1966. godine. Sud je mišljenja da jedinstvena priroda tog pravila nije opravdanje za zaključak da je Vlada prekoračila granice svoje slobode da u odnosima sa sindikatima donosi mjere koje smatra ispravnim. Sud smatra da nije jasno utvrđeno da je šteta koju je pretrpio podnosilac predstavke pretjerana u odnosu prema zakonitom cilju Vlade. Princip proporcionalnosti, stoga, nije narušen.

III. PRIMJENA ČLANA 50 

Našavši da, shodno tome, nije došlo do povrede Konvencije, Sud smatra da se u predmetnom slučaju ne otvara pitanje primjene člana 50.
 

IZ OVIH RAZLOGA, SUD, 

Odlučuje, jednoglasno, da član 11 nije prekršen. 
Odlučuje, sa deset glasova prema četiri, da članovi 11 i 14, posmatrani zajedno, nisu prekršeni. 
 

Sačinjeno na engleskom i francuskom jeziku, pri čemu je francuski tekst autentičan, u Zgradi ljudskih prava u Strasbourgu, 27. oktobra 1975. godine.
                                                                                          Za predsjednika
Marc–André EISSEN                                                        Hermann MOSLER
Registrar                                                                         potpredsjednik 

 

U skladu sa članom 51 stav 2 Konvencije i pravilom 50 stav 2 Poslovnika Suda A, ovoj presudi su priložena sljedeća izdvojena mišljenja:

- mišljenje sudije Zekije;

- zajedničko mišljenje  sudija Wiarda, Ganshof van der Meersch i Bindschedler-Robert;

- mišljenje sudije Sir Geralda

 

IZDVOJENO MIŠLjENjE SUDIJE ZEKIJE

ČINjENIČNI ASPEKAT PREDMETA

Činjenice u vezi sa ovim predmetom su date u prvom dijelu odluke Suda. Nije potrebno da ih rekapitulišem. Ograničiću se na to da vrlo kratko ukažem na činjenice koje smatram neophodnim za izražavanje svojih pogleda vezano za pravni aspekat predmeta.

PRAVNI ASPEKAT

A.  Da li postoji povreda člana 11 stav 1 Konvencije

Tužena Vlada je, raznim kraljevskim ukazima proglašenim 1946, 1955, 1961, 1964, 1966. i 1969. godine, te Zakonom od 19. decembra 1974. godine, dodijelila pravo na konsultaciju, u ovom ili onom obliku, organizacijama koje su bile otvorene za cjelokupno osoblje provincija i opština i za koje se iz tog razloga smatralo da su udovoljile zahtjevu da predstavljaju "najreprezentativnije" tijelo.

Nema sumnje da je pravo da ih javne vlasti konsultuju o pitanjima važnim za njihove interese značajno za sindikate: (a) Vlada je obavezna da traži mišljenje organizacije koja je ovlašćena za konsultaciju o pitanjima kao što su primanje osoblja u službu, uslovi unapređenja, visina plata, materijalna i penziona prava itd.; (b) Vlada, pored toga, unaprijed obaviještava takve organizacije o odlukama pripremljenim o pitanjima koja se na ovaj ili onaj način tiču njihovih interesa. Organizacije, shodno tome, dobijaju priliku da iznesu svoje mišljenje prije nego što vlasti konačno donesu neku odluku od suštinskog značaja za njihove interese.

Ministar unutrašnjih poslova je, svojim pismom od 14. februara 1967. godine, odbio da prizna sindikat podnosioca žalbe za sindikat koji ima pravo da ga javne vlasti konsultuju o već spomenutim pitanjima, na osnovu toga što je iz podnesenih dokumenata – osnovnih akata sindikata podnosioca žalbe (Nacionalnog sindikata belgijske policije) – zaključio da nisu ispunjeni uslovi otvorenosti za cjelokupno osoblje provincija i opština, i na taj način, zaštite profesionalnih interesa tog osoblja.

Da li odbijanje da se dodijeli pravo na konsultaciju, u svjetlu činjenica i relevantnih zakonskih odredaba, predstavlja narušavanje prava na "osnivanje sindikata i učlanjivanje u njega radi zaštite svojih interesa", koje predviđa član 11 stav 1 Konvencije?

U pristupu tom pitanju koristim sljedeći skraćeni pristup: Treba da se razmotre dva odlučujuća faktora.

(1)

(a) Da li bi moglo da se smatra da je pravo na konsultaciju, koje traži sindikat podnosilac predstavke, sine qua non za lice sa pravom na slobodu udruživanja i na osnivanje sindikata ili učlanjivanje u njih radi zaštite svojih interesa? Drugim riječima, može li se neko gore spomenuto pravo zamisliti jedino ako mu je pridruženo i pravo na konsultaciju?

Odgovor na to je očigledno odričan.

(b)  Uzmimo manje strogo mjerilo. Da li bi pravo na konsultaciju moglo  da se smatra konstitutivnim elementom, prirodnim svojstvom i neodvojivim dijelom prava na slobodu udruživanja i na osnivanje sindikata i učlanjivanje u njega...?

Moj odgovor na to je takođe odričan. Uzimajući u obzir široki okvir sindikalnih aktivnosti, ja na gornje pitanje ne bih mogao drugačije da odgovorim.

(2) Treba li da se prihvati da je takvo pravo konsultacije od presudnog značaja za aktivnost jednog sindikata u okviru uobičajenog pojma te riječi?

Ja ću i na to da odgovorim odrično, ali uz izvjesno oklijevanje. S tim u vezi mora da se ima na umu činjenica da organizacije istog statusa kao sindikat podnosilac predstavke imaju pravo da podnose zahtjeve odgovarajućim vlastima, a da ih vlasti saslušaju u vezi sa pitanjima koja se odnose na njihov status i interese, iako nemaju pravo da unaprijed dobiju bilo kakvo obavještenje o mjerama (izvršnim ili upravnim) koje Vlada ili njeni organi pripremaju. To, u izvjesnoj ali ne u potpunoj mjeri, olakšava tešku situaciju u kojoj se sindikat podnosilac predstavke našao zbog toga što mu je Vlada uskratila pravo na konsultaciju.

Možda će, međutim, doći vrijeme, mada nisam siguran da već nije došlo, kada će pravo na konsultaciju, poput prava na kolektivno ugovaranje, biti nešto što se po sebi razumije i kada će se smatrati dominantnim u okviru uobičajenih aktivnosti jednog sindikata. U tom slučaju, pravo na konsultaciju moraće da se prizna kao važan faktor člana 11 stav 1.

Ja, stoga, dijelim mišljenje da tužena Vlada nije prekršila član 11 stav 1.

Prelazim sada na razmatranje drugog neriješenog pitanja, s kojim nije nimalo jednostavno izaći na kraj.

B. Da li je Konvencija prekršena kada se član 11 stav 1 posmatra u vezi sa članom 14?

Shodno mom mišljenju, član 11 stav 1 bavi se priznavanjem i davanjem prava na slobodu udruživanja, uključujući pravo osnivanja sindikata i učlanjivanja u njih radi zaštite interesa potencijalnog članstva, dok se član 14 bavi obavezom države da obezbijedi uživanje prava i sloboda izloženih u Konvenciji, a spomenuto pravo bez sumnje je među njima.

Izraz "obezbijediti uživanje prava i sloboda" (la jouissance des droits et libertés) odnosi se na način ostvarivanja i korišćenja nekog prava datog u drugim članovima Konvencije.

Država je dužna da bez diskriminacije obezbijedi uživanje tog prava. Pravo sindikata da ga Vlada konsultuje ne nalazi se, svakako ne izričito, među pravima pobrojanim u Konvenciji. Takvo pravo, međutim, moglo bi vrlo lako da se prizna kao dopunsko ili izvedeno pravo u okviru uživanja prava uključenog u član 11 stav 1.

Član 11 počinje riječima: "Svako ima pravo...Taj kontekst sam po sebi ukida potrebu za predviđanjem nediskriminacije. Kada se jedno pravo dodijeli svakome bez razlike ili izuzetka, samo po sebi se razumije da je dato bez diskriminacije po bilo kojem osnovu.

Država se, u skladu sa članom 14, obavezuje ne samo na priznavanje, bez diskriminacije, prava sadržanih u Konvenciji nego ide i korak dalje pa preuzima odgovornost za način korišćenja tih prava, pri čemu Vlada neposredno ili posredno dobija udjela u modalitetima njihovog korišćenja.

Uživanje prava se, po meni, razlikuje od sticanja i priznavanja prava. Od značaja je, stoga, da se razmotri da li propisi o sindikalnoj konsultaciji koje je dala belgijska Vlada predstavljaju kršenje člana 11 stav 1 posmatranog u vezi sa članom 14.

Presuda Suda se in extenso bavi relevantnim činjenicama, kao i prijedlozima o pravnim pitanjima koja su iznijele obje strane. Nije potrebno da ih ponavljam. Za mene je ovdje dovoljno da izložim neka zapažanja o izvjesnim pažnje vrijednim pitanjima u vezi sa razmatranim problemom.

U obzir moraju da se uzmu argumenti "za i protiv" sadržani u podnescima koje su dostavile obje strane.

Prije svega, teško može da se ospori da pravo na konsultaciju dodijeljeno jednom sindikatu predstavlja veoma važno pravo. U tom pogledu se ja u velikoj, mada ne u potpunoj, mjeri slažem sa mišljenjem većinskog dijela Komisije izraženim u njenom izvještaju od 27. maja 1974. godine (stav 76 in fine): "pravo na konsultaciju, i uzeto uopšteno, sloboda kolektivnog ugovaranja važni su, pa čak i bitni elementi sindikalnog djelovanja koji spada u okvir člana 11 stav 1".

Ne može da se ospori ni to da je sindikat podnosilac predstavke doveden u nepovoljnu situaciju u poređenju sa sindikatima koji uživaju pravo na konsultaciju.

Iz gore navedenog lako može da se zaključi da se prema sindikatu podnosiocu žalbe postupa diskriminatorno.

Dolazimo sada do onog što je presudno - naime do toga da li je takvo postupanje ravno diskriminaciji pri uživanju prava na osnivanje sindikata i učlanjivanje u njega, u smislu i okviru člana 14 Konvencije.

Tu mogu da nam budu od ogromne pomoći mjerila koja je ovaj sud formulisao u belgijskom "jezičkom" predmetu. Navodim nekoliko isječaka iz navedene presude:

"Načelo ravnopravnog postupanja krši se ako za napravljenu razliku nema objektivnog i razumnog opravdanja. Postojanje takvog opravdanja mora da se ocijeni u odnosu prema cilju i posljedicama mjere o kojoj je riječ, uzimajući u obzir principe koji obično vladaju u demokratskim društvima. Različito postupanje ...mora ne samo da slijedi zakoniti cilj: član 14 takođe se krši kada se nesumnjivo ustanovi da između upotrijebljenih sredstava i cilja čijem se ostvarenju teži ne postoji razuman proporcionalan odnos." (Predmet se odnosi na neke aspekte režima upotrebe jezika u belgijskoj prosvjeti, presuda od 23. jula 1968, serija A, br. 6, str. 34, stav 10).

Preostaje da se gornja mjerila primijene na činjenice u ovom predmetu.

Glavni razlog koji je Vlada iznijela za nepriznavanje prava konsultacije sindikatu podnosiocu žalbe jeste onaj na koji je ukazao ministar unutrašnjih poslova u već spomenutom dopisu od 14. februara 1967. godine. U tom dopisu se kaže da statut sindikata podnosioca žalbe ne ostavlja cjelokupnom osoblju provincija i opština otvorena vrata za učlanjivanje te da ne štiti interese tog osoblja u cjelini, pri čemu je princip na kojem se zasnivaju ti zahtjevi teorija o "najvećoj reprezentativnosti", usvojen kao mjerilo za sticanje prava na konsultaciju. U prilog ispravnosti tog mjerila i neophodnosti njegovog usvajanja čuli smo, u stvari, sljedeće: ako bi se pravo konsultacije dalo svakom sindikatu, tada bi stalni rast broja sindikata, s jedne strane, i raznovrsnost problema koji se tiču njihovih interesa, s druge strane, onemogućili konsultaciju ili je učinili beskorisnom, te bi iz svega toga proizašli haos i anarhija. Moram da priznam da su to moji sažeto izraženi utisci, izraženi na osnovu iskaza koji su dati i dokumenata koji su dostavljeni u ime Vlade. Moji utisci ne moraju da budu tačni.

Sindikat podnosilac predstavke, s druge strane, smatra da je odavno u službi zemlje i da potiče od Federacije belgijske policije, osnovane 1922. godine, te da su njegovom članstvu, koje obavlja dvostruku funkciju, povjerene važne dužnosti. U svojstvu administrativne policije, ono se bavi pitanjima kao što su regulacija saobraćaja, popis stanovništva, inspekcija zgrada i pasoška kontrola. U drugom svojstvu ono djeluje kao kriminalistička policija, uz velike odgovornosti u istrazi krivičnih djela.

Sindikat podnosilac predstavke nema političko obilježje. Nepriznavanje prava konsultacije teško ga je pogodilo. Njegovo članstvo je, sa 7.226 lica 1961. godine, palo na 5.748 lica 1974. godine.

Mada kao vršioci administrativnih dužnosti članovi sindikata podnosioca žalbe potpadaju pod nadzor opštinskih vlasti, u svojstvu kriminalističke policije odgovorni su na nacionalnom nivou Vladi. Sem toga, oni imaju profesionalne tajne, koje bi možda morali da otkriju drugim članovima sindikata ako bi se s njima udružili u cilju kvalifikovanja za sticanje prava konsultacije.

Vlada tvrdi da sindikat podnosilac predstavke ima pravo da podnosi zahtjeve i ulaže žalbe u vezi sa pitanjima koja se tiču interesa njegovog članstva. Pošto je to tako, čovjek se pita kakve bi to nove smetnje Vladi pričinilo neuskraćivanje prava konsultacije sindikatu podnosiocu žalbe. Drugim riječima, sklon sam gledištu da su administrativne teškoće i potreba da se ograniči broj sindikata s pravom konsultacije bile prenaglašene – bar kada je u pitanju sindikat podnosilac predstavke.

Nakon razmatranja predmeta u cjelini, došao sam do zaključka da u svjetlu već navedenih smjernica koje je dao Sud u belgijskom "jezičkom" predmetu, pri uskraćivanju prava konsultacije sindikatu podnosiocu žalbe nisu postojali ni razumno opravdanje ni razumna proporcionalnost. Stoga mi se čini da je belgijska Vlada povrijedila član 14 Konvencije u pogledu prava koje proizilazi iz člana 11 stav 1.

 

ZAJEDNIČKO IZDVOJENO MIŠLjENjE SUDIJA WIARDAE, GANSHOFA VAN DER MEERSCHA i BINDSCHEDLER-ROBERT

U principu se slažemo sa stavovima 1 do 4 presude, ali, na žalost ne možemo da se složimo sa zaključkom iz stava 49.

Sindikat podnosilac predstavke jedini je sindikat, u strogom smislu riječi, u kojem su udruženi pripadnici belgijske opštinske policije, i on obuhvata veliki dio tih policajaca. Kao takav, reprezentativan je za tu kategoriju službenika. Ipak, sindikat podnosilac predstavke ne uživa beneficiju obavezne konsultacije, predviđenu Zakonom od 27. jula 1961. godine, zbog toga što ne ispunjava jedan od uslova reprezentativnosti određenih u članu 2 stav 2 Kraljevskog ukaza od 2. avgusta 1966. godine, uslov "otvorenosti za cjelokupno osoblje provincija i opština".

U stavu 48 presude kaže se da cilj, čijem je ostvarivanju Belgija težila donoseći sporne propise – izbjegavanje "sindikalne anarhije" i "obezbjeđivanje dosljedne i uravnotežene kadrovske politike, uz vođenje dužnog računa o profesionalnim interesima cjelokupnog provincijalnog i komunalnog osoblja" – predstavlja po sebi zakonit cilj. Mi se u tome pogledu slažemo s mišljenjem većeg dijela Suda. Pri svemu tome, stremljenje cilju o kojem je riječ ne samo što, po našem gledištu, ne bi isključivalo nego bi iziskivalo da se u obzir uzmu specifični profesionalni interesi izvjesnih službeničkih kategorija. Iako prihvatamo, kao i većina, da mjera sadržana u članu 2 stav 2 Kraljevskog ukaza od 2. avgusta 1966. godine predstavlja ispravno sredstvo za postizanje tog cilja, do stepena u kojem konsultacija obuhvata pitanja opšte prirode od interesa za cjelokupno provincijalno i opštinsko osoblje, to ne važi kada su u pitanju pitanja vezana za opštinsku policiju.

Ta su pitanja i brojna i značajna. Kako je objašnjeno u stavu 14 presude, opštinska policija objedinjava funkcije dvije suštinski različite vrste – funkcije administrativne i preventivne policije i funkcije kriminalističke policije. U izvršavanju tih različitih funkcija, opštinska policija potčinjena je različitim organima vlasti. Zbog same prirode svojih funkcija, opštinska policija je u položaju koji se temeljito razlikuje od položaja ostalog provincijalnog i opštinskog osoblja. Iz toga slijedi da se profesionalni interesi pripadnika opštinske policije ne podudaraju uvijek sa profesionalnim interesima ostalog osoblja, a u nekim slučajevima potpuno su različiti. Odgovorne vlasti sasvim su svjesne toga, s obzirom da često donose propise koji važe jedino za opštinsku policiju – na primjer Kraljevski ukaz od 12. aprila 1965. godine i ministarsko cirkularno pismo od 18. maja 1965. godine o kvalifikacijama za mjesto komesara ili zamjenika komesara (Moniteur belge od 21. maja 1965) – ili za tu službu predstavljaju izuzetke od pravila koja važe za provincijalno i opštinsko osoblje uopšte.

Radi nadzora obaveza kojima podliježe prema članovima 11 i 14 Konvencije, posmatranim zajedno, Vlada, treba da o takvim pitanjima konsultuje sindikat podnosioca žalbe, u kojem su udružena prvenstveno zainteresovana lica. To ne bi dovelo ni do kakve stvarne opasnosti od "sindikalne anarhije". Šteta koju je članstvo sindikata podnosioca žalbe pretrpjelo u zaštiti svojih profesionalnih interesa zbog uniformnosti i nefleksibilnosti mjerila postavljenog u članu 2 stav 2 Kraljevskog ukaza od 2. avgusta 1966. godine ne može da se opravda. Ona nužno povlači za sobom diskriminaciju u poređenju sa članstvom sindikata koje Vlada konsultuje po Zakonu od 27. jula 1961. godine.

 

IZDVOJENO MIŠLjENjE SUDIJE SIR GERALDA FITZMAURICEA

I.

Slažem se sa odlukom Suda da u predmetnom slučaju član 11 Evropske konvencije o zaštiti ljudskih prava nije prekršen. Ipak, moj pristup tumačenju tog člana razlikuje se u nekim važnim tačkama od pristupa Suda. Vezano za član 14 razlika je potpuna, s obzirom da smatram da je taj član sasvim irelevantan i neprimjenljiv čime se konstatuje – kao što je to učinjeno i u presudi Suda – da pravo ili sloboda čije uživanje ne smije da se podvrgne diskriminaciji protivno članu 14 ne predstavlja pravo ili slobodu "predviđeno" (v. član 14) u članu 11 ili u ma kojoj drugoj odredbi Konvencije. Shodno tome, po meni, ne radi se toliko o pitanju da li je u predmetnom slučaju bilo diskriminacije tako da se to pitanje i ne postavlja. Kada bi se za mene to pitanje zaista postavilo, smatrao bih da je bilo diskriminacije, iz istih razloga kao što su oni navedeni u zajedničkom izdvojenom mišljenju sudija Wiardea, Ganshofa van der Meerscha i Bindschedler- Robert u ovom predmetu.
Međutim, prije nego što pređem na ta pitanja, želio bih da se pozabavim nekim drugim opštijim pitanjima, koja su otvorena pismenim i usmenim obrazloženjima Komisije u predmetnom slučaju – u vezi sa tumačenjem i primjenom Konvencije u cjelini.
U stavu 56 Izvještaja predmetnog slučaja, Komisija se pozvala na svoj prethodni izvještaj – u predmetu Golder1). Nakon što je podsjetila na poglede o principima tumačenja primjenljivim u Evropskoj konvenciji, koje je iznijela u stavovima 44-46 tog drugog izvještaja (u predmetu Golder2)), Komisija je u nastavku doslovno navela sljedeći odjeljak iz stava 57 tog izvještaja za koji tvrdi da je "naročito naglašen":
"Veoma važna funkcija Konvencije sastoji se u zaštiti prava pojedinaca, a ne u postavljanju obaveza kao među državama, obaveza koje će se restriktivno tumačiti s obzirom na suverenitet tih država. Naprotiv, uloga Konvencije i funkcija njenog tumačenja sastoji se u obezbjeđivanju djelotvorne zaštite pojedinca"

(-"ali samo", bar to je trebalo da se doda "u granicama Konvencije kao takve").

Mišljenje izraženo u gore navedenom odjeljku žustro je zastupala Komisija u dva kasnija predmeta3), koja su poput ovog, (Nacionalni sindikat belgijske policije), takođe uključivala pitanja sindikalnih prava proizašla iz članova 11 i 14 Konvencije, veoma slična onima spornim u predmetnom slučaju. Iako se Sud još nije izjasnio o tim drugim predmetima, u vezi sa njim javno su izneseni usmeni argumenti i o njima postoji zapisnik od riječi do riječi4). Ja stoga mogu s pravom da govorim o njima u onoj mjeri, bar, u kojoj su oni od značaja za paralelna sporna pitanja u ovom predmetu (Nacionalni sindikat belgijske policije).
Odjeljak naveden u stavu 3 gore očigledno je tačan u jednom pogledu, kada kaže da se funkcija Konvencije ne sastoji "u postavljanju obaveza kao među državama"- to će reći one vrste kada je izvršavanje obaveza svake strane uslovljeno odgovarajućim izvršavanjem obaveza ostalih strana. Obaveze Konvencije o ljudskim pravima su objektivne obaveze, čije je ispunjavanje nezavisna dužnost svake strane. Neizvršavanje, u principu, ostavljajući po strani posebne okolnosti, ne bi moglo da se pravda samo na osnovu neizvršavanja neke druge strane. Time se, međutim, ni na koji način ne otklanja sasvim odvojeno pitanje o tome treba li spomenute obaveze da se tumači liberalno ili konzervativno (riječi koje pretpostavljam riječima "široko" ili "ekstenzivno" s jedne i "usko" ili "restriktivno" s druge strane).
Tim pitanjem tumačenja pozabavio sam se detaljnije u stavovima 32-39 (a naročito 38 i 39) suprotnog dijela mog izdvojenog mišljenja u predmetu Golder. Komisija je u ovom predmetu imala priliku (Sindikat belgijske policije) da odgovori na primjedbe koje sam tada dao, ali to nije učinila. Odjeljak naveden u stavu 3 gore ne sadrži nikakve odgovore na njih, a njihova suštinska odluka je što uglavnom iznose neoborive činjenice, a ne samo mišljenja. Evropska konvencija o ljudskim pravima bila je konvencija u velikoj mjeri nova, konvencija kakva nikada ranije nije zaključena. Ona je stranama ugovornicama zaista postavila obaveze kakve vlade nikada ranije nisu preuzele, i uvela pojmove koji bi možda samo dvanaest godina ranije (prije 1940) bili smatrani ne samo nezamislivim nego i nečim sasvim van uobičajenog okvira međunarodnog prava – posebno vezano za revolucionarnu ideju o pravu pojedinca da pred jednim međunarodnim forumom vodi spor protiv sopstvene vlade. Iz tih razloga su vlade, iako pokretači izrade Nacrta konvencije, sporo prihvatale obavezivanje na nju u svojstvu stvarnih strana ugovornica, a još sporije posebno predviđeno pravo na pojedinačnu žalbu, u pogledu kojeg su zadržale mogućnost da ga prihvate tek privremeno, a da ga se u datom trenutku oslobode ukoliko to žele. I, upravo zahvaljujući tom posebnom i dobrovoljno produženom prihvatanju, Sud i Komisija
Pod tim okolnostima, može li zaista da se tvrdi sa imalo vjerodostojnosti, kako je to učinjeno u kasnijim obrazloženjima pred Sudom5), koja sam spomenuo u stavu 4 gore, da je "čitava ta zamisao po kojoj ona (Konvencija) mora da se shvati iz ugla namjera strana potpisnica iz 1949/50... sasvim nerealna"? Nerealno bi bilo svako drugo gledanje izuzev to, iako ono što su spomenute strane tada namjeravale ne mora biti jedino primjenljivo mjerilo. Ali pretvarati se da ono ne predstavlja bar jedno od najvažnijih primjenljivih mjerila – da čak mora potpuno da se isključi – to bi zapravo bilo i nerealno i nerazumno.
Primjedbu koju sam upravo citirao pratila je i naglašavala jedna druga, koju ovdje navodim donekle van konteksta – a taj propust ću da ispravim kroz koji trenutak. Njen smisao bio je, naime, da "ne smije da se bude pod uticajem onoga što su vlade, možda, mislile da postižu ili pokušale da postignu 1949. i 1950. godine"6). To da se ne bude čak ni "pod uticajem" svakako je prilično dalekosežna formulacija, s obzirom da nagovještava, kako izgleda, da ono što su vlade mislile treba, ustvari, da se ignoriše ili ne uzme ozbiljno u obzir. To gledište nije održivo; u vezi s tim umjesno je, mislim, da podsjetimo da funkcionisanje Evropske konvencije, kao i njene primjene i sudske aparature, prate neevropske vlade, koje bi još više od evropskih 1949/50 oklijevale da prihvate pravo na pojedinačnu žalbu – kao što jasno pokazuje trajno odsustvo bilo kakve inicijative da se sličan pojam, ili aparatura, uvede u univerzalne paktove o ljudskim pravima. Ozbiljna je opasnost, po mom mišljenju, da ga one nikada ne prihvate ako bi im se učinilo da bi jedna od posljedica vjerovatno mogla da bude mogućnost da ograničenja koja bi imale na umu u pogledu okvira datog pakta ili konvencije neće poštovati organi koji ih primjenjuju.
Kontekst primjedbe koju sam naveo u početku stava 8 gore bio je sljedeći. Govornik je iznio mišljenje da Evropska konvencija, "mada po formi ugovora", nije "ugovor u tradicionalnom smislu", već ustvari nešto kao "ustavni instrumenat" (čime je, po svoj prilici, htjelo da se zaključi da uobičajena pravila tumačenja ugovora ne važe nužno za nju). Govornik je u nastavku istakao da se u članu posvećenom tumačenju u Bečkoj konvenciji o međunarodnim ugovorima (član 31) ne spominju namjere strana potpisnica, nego cilj i svrha tog ugovora. Zatim je slijedio odjeljak naveden u stavu 8 gore, kojem su prethodile riječi "čak i ako se, dakle, ona (Evropska konvencija) smatra ugovornom, ne smije se biti pod uticajem onog što su Vlade možda mislile", itd. Takav redosljed rasuđivanja traži naredna zapažanja:
Ciljevi i svrhe jednog ugovora nisu nešto što postoji in abstracto; oni proizilaze iz namjera i tijesno su povezani sa namjerama ugovornih strana,u vidu u kojem su te namjere izražene u tekstu ugovora ili u kojem se ispravnim zaključivanjem izvode iz njega, s obzirom da su one jedini izvor tih ciljeva i svrha. Štaviše, Bečka konvencija – mada uz neke ograde – naznačava, kao osnovno pravilo, tumačenje "u skladu sa uobičajenim značenjem koje će se dati jeziku međunarodnog ugovora"; i kao što sam ranije imao priliku da istaknem, stvarni raison d'etre svetog pravila tekstualnog tumačenja jednog međunarodnog ugovora leži upravo u činjenici što se predstavlja da su namjere strana potpisnica izražene ili uključene u tekstu, odnosno da mogu da se izvedu iz teksta, koji te strane konačno sastave, te se stoga ne mogu zakonito da se traže negdje drugdje, izuzev u posebnim prilikama. A svakako se, a fortiori, ne smiju naknadno unositi u vidu ciljeva i svrha koji u to vrijeme nisu bili predmet razmišljanja. Iz tih razloga je, stoga, jasno da Bečka konvencija implicitno priznaje elemenat namjere, iako ga eksplicitno ne spominje.
Nemam ništa protiv gledišta da Evropska konvencija – poput gotovo svih takozvanih "zakonodavnih" ugovora – posjeduje i ustavni vid, mada razlozi sažeti u stavu 6 gore ukazuju na potrebu da se Konvencija, čak posmatrana i kao ustav, tumači konzervativno, a ne široko. Ali ono što nikako ne mogu da prihvatim jeste implicirani nagovještaj da se, zato što Konvencija posjeduje i ustavni vid, uobičajena pravila tumačenja međunarodnog ugovora mogu da ignorišu ili gurnu ustranu kako bi se podržali ciljevi ili svrhe koje strane potpisnice nisu imale u vidu. Takvo gledište, štaviše, previđa očiglednu činjenicu da čak i u slučaju ustava u pravom smislu riječi – pa čak uzimajući u obzir izvjesne dopustive razlike u tumačenju međunarodnog ugovora ili ustava, kako je naznačeno u stavu 32 u suprotnom dijelu mog mišljenja u predmetu Golder – pravila tumačenja primjenljiva na ustave postoje, a ta pravila su u velikoj mjeri slična onima za tumačenje međunarodnog ugovora. Shodno tome, domaći sudovi će tumačiti domaće ustave – ili zakonodavne akte donesene po njima – tako što će se pozivati (barem, inter alia) na namjere zakonodavaca, ili prvobitnih ustavotvoraca, a u svakom slučaju tako što će po pravilu odbaciti tumačenja koja oni očigledno nisu imali u vidu ili koja izlaze van okvira date zakonodavne klauzule ili ustavne odredbe. Nadalje, jedna od funkcija sudova, barem u svim zemljama u kojima postoji pisani ustav, upravo je to da kao "neustavne" kvalifikuje postupke, bilo izvršne ili zakonodavne vlasti, za koje smatra da su u suprotnosti ili da su nekompatibilne sa slovom ili duhom ustava – što teško da bi moglo da se čini bez vođenja dužnog računa o faktoru "namjera".
Ja, naravno, time ne kažem da Konvenciju kakva je ova o ljudskim pravima treba da tumačimo na strogo restriktivan način – da joj nipošto ne treba dati razumno liberarnu interpretaciju koja bi takođe vodila računa o očiglednim promjenama i pomacima u klimi mišljenja do kojih je došlo otkako je Konvencija usvojena. Ali to je drugo pitanje, sasvim drugačije od podređenosti politici, podređenosti za koju se, kako izgleda, govornik zalagao u nedavnoj raspravi pred Sudom završavajući iznošenje svojih primjedaba izjavom: "Zaključujem riječima da je pravo uvijek instrumenat politike."7) Čak i uzimajući u obzir da je ta primjedba ovdje navedena van neposrednog konteksta8), takav zaključak je opasan ukoliko se pažljivo ne kvalifikuje – jer, uzet doslovno i uopšteno, on bi, reklo bi se, opravdao ispade sudova pri sprovođenju politike nekih od najgorih tiranija u istoriji. Po mom viđenju, integritet prava iziskuje da ga sudovi ne primjenjuju ni kao instrumenat ni kao platformu politike, nego u skladu sa sopstvenim profesionalnim standardima i kanonima.
Sa tih opštih pitanja pristupa koja se odnose na tumačenje Konvencije, prelazim sada na pitanje tumačenja posebnih odredaba koje su važne u predmetnom slučaju – posebno članova 11 i 14.
II.

Član 11

Relevantan dio te odredbe glasi:
"Svako ima pravo na slobodu mirnog okupljanja i udruživanja sa drugima, uključujući i pravo osnivanja sindikata i pridruživanja sindikatima zbog zaštite svojih interesa".

Ja se, uopšteno govoreći, slažem sa onim što se u članu 11 kaže u presudi, sem što dijelim mišljenje manjeg dijela Komisije u vezi sa izrazom "radi zaštite svojih interesa” – naime, smatram da je taj izraz suvišan. Formulisao bih to ovako: da taj izraz nesumnjivo ima korisnu semantičku ulogu naznačavajući pro maiore certo onoga što je glavni cilj prethodnog izraza, kojem je neposredno pripojen, odnosno, "pravu da osniva sindikat i učlanjuje se u njega" (radi zaštite itd.) – ali da nikako nije potreban kako bi se ta ideja o zaštiti interesa unijela u onu o pravu na osnivanje i učlanjivanje u sindikat, s obzirom da, prema uobičajenom pojmu sindikata, ovo zapravo, u tom kontekstu, malo šta drugo može da ima za svrhu sem zaštite interesa članova – ili, tačnije, mora bar da obuhvati tu svrhu kao jednu od ostalih koje možda postoje. U stvari, postoji čak i izvjesna opasnost od spominjanja u članu 11 zaštite interesa, i samo toga, jer bi to moglo navesti na pomisao da je to jedina svrha sindikata, ili bar jedina sindikalna aktivnost na čiju odbranu Konvencija polaže pravo – što vjerovatno nije bila namjera. Strogo posmatrano, izraz o kojem je riječ ima ograničavajuće dejstvo, i tumačen doslovno, podrazumijeva da Konvencija daje pravo na osnivanje sindikata i učlanjivanje u njega ukoliko to ima za cilj zaštitu interesa članova, a inače ne.

Meni se, međutim, čini da bi sindikat, lišen moći da zaštiti radne ili profesionalne interese članova, imao malu, ili ne bi imao nikakvu, korisnu svrhu i da bi ga bilo teško izmiriti sa uobičajenom predstavom o sindikatu, pa zato zaista mora da se smatra da je slobodi osnivanja sindikata i učlanjivanja u njega svojstveno to da on, nakon osnivanja, posjeduje tu moć. Ako je tako, onda izraz "radi zaštite svojih interesa", iako možda čini izvjesnost izvjesnijom, ne dodaje, strogo uzev, tekstu ništa bitno što se već ne bi nalazilo u njemu. Razmišljajući na ovaj način, ja ne gubim iz vida ono što je u ime Komisije rečeno tokom usmene rasprave u predmetnom slučaju i što stoji u posljednjem stavu na strani 73 završnog zapisnika9). No, mada su ti razlozi možda ubjedljivi po sebi, čini mi se, bar u ovom kontekstu, da je osnivanje sindikata radi zaštite interesa njegovih članova nešto, veoma uobičajeno, zbog čega druge mogućnosti postaju nerealne.
Bilo kako bilo, ideja o osnivanju sindikata radi zaštite interesa članova podrazumijeva (i tu se slažem sa odlukom Suda) neko minimalno pravo na aktivnosti za tako osnovani sindikat; i, štaviše, pravo njegove institucionalne aktivnosti u svojstvu sindikata – jer ako bi njegovim članovima na raspolaganju i dalje bilo jedino pojedinačno djelovanje, sav smisao udruživanja u sindikalnom okviru, a to je upravo kolektivno djelovanje, bio bi izgubljen.
Prilikom razmatranja onoga šta pojam sindikalne aktivnosti obuhvata za potrebe člana 11, možda je važnije, ili će u svakom slučaju biti plodonosnije, da se ispita šta taj pojam ne uključuje, kao i ono šta uključuje. Ne upuštajući se u pojedinosti, mislim da razlika koju treba da napravimo, na osnovu jednostavnog tumačenja člana 11, jeste ona koja se široko može da se povuče između, s jedne strane, prava i sloboda pojedinca pri osnivanju sindikata, kao i aktivnost samog sindikata nakon njegovog osnivanja, a s druge strane obaveza poslodavca, bilo u javnom ili privatnom sektoru, i države kao poslodavca prema tim pojedinačnim i sindikalnim pravima slobodama i aktivnostima. Po meni, te obaveze u principu ne idu dalje od očiglednih "korelativnih" obaveza da se pojedincima i sindikatima dozvoli i omogući, a ne da se ometa, osujećuje ili sprečava ostvarivanje spomenutih prava, sloboda i normalnih aktivnosti. (Čak i tu postoji važno ograđivanje, o kojem ću malo kasnije nešto da kažem). Ono što obaveze poslodavca, bilo u javnom ili privatnom sektoru, odnosno države kao poslodavca, ne sadrže na osnovu i prema kontekstu člana 11, upravo su konsultacija10) sa sindikatima, pregovaranje sa njima, zaključivanje sporazuma i slično – još manje odobravanje bilo kakvih određenih ekonomskih ili staleških uslova sindikatima i njihovim članovima. Druga je stvar jesu li poslodavci na jedan drugi način dužni da to čine u ovoj ili onoj mjeri, ali tu se ne radi o pravnoj obavezi proizašloj bilo iz teksta člana 11 ili iz ijednog razumnog zaključka koji iz tog teksta može da se izvuče.
Iz ovog slijedi da ni u čemu ne mogu da se složim sa gledištem izraženim na kraju stava 69 izvještaja Komisije u predmetnom slučaju, gledištem po kojem riječi "sloboda udruživanja" u članu 11 opravdano mogu da se protegnu na odgovornost države u sferi odnosa između radnika i poslodavaca. To bi moglo da bude tačno u nekim vrlo ograničenim i posebnim slučajevima, ali kao formulacija jednog opšteg načela isuviše je površno. Čak i već spomenuta "korelativna" obaveza poslodavca i države da ne sprečavaju ili osujećuju uobičajene sindikalne aktivnosti može da podliježe bar jednom važnom ograničenju – naime, da može da se proteže do nametanja dužnosti poslodavcu ili državi da ne preduzimaju ništa kada se suoče sa štrajkom ili drugim oblikom borbe sindikata ili nekih njegovih članova, bilo da ovi djeluju pojedinačno ili grupno. Ako na jednoj strani postoji pravo na učešće u štrajku i njegovim mogućim pratećim akcijama, na primjer u postavljanju štrajkačke straže i slično (o čemu se ne izjašnjavam), onda to na drugoj strani mora da se uravnoteži s pravom na zatvaranje vrata radnicima, sprečavanje zaposjedanja radnih prostorija, uskraćivanje nekih finansijskih beneficija itd. Jedno ne samo da podrazumijeva drugo, nego ga i povlači za sobom. To načelo "jednakosti po oružju", što predstavlja tek drugi vid prava na samoodbranu u granicama zakona – onoga prava koje tako plastično ilustruje izreka "Cet animal est méchant, quand on l'attaque il se défend" (ova životinja je opasna, kad ju se napadne brani se). Sem toga, princip djelovanja u okviru zakona takođe mora da funkcioniše u oba smjera. Ako tome moraju da se povinuju poslodavci kao i država u tom svojstvu, moraju i sindikati. Član 11, što god obuhvatao ili ne obuhvatao, ne može da opravdava vanpravne aktivnosti, pri čemu se uvijek pretpostavlja da pravo dozvoljava, ili da ne sprečava, uobičajenu sindikalnu aktivnost, radi podržavanja profesionalnih interesa, pod uslovom da je to mirna, nenasilna i neprinudna aktivnost (uzimajući, naravno, prirodne pritiske koji potiču od same činjenice štrajka i njegovih opravdanih pratećih okolnosti, i koji su s njom neraskidivo povezani).
Čak i ako su neka od gornjih zapažanja tek obiter dicta u stvarnom kontekstu predmetnog slučaja, ona služe potkrepljivanju mog zaključka da belgijska vlada, odbijajući da prizna Nacionalni sindikat belgijske policije za jednu od najreprezentativnijih organizacija osoblja provincija i opština u svrhu konsultacije, nije narušila član 11. Konvencije – sumnjam, u stvari, da taj član uopšte može da se istinski primijeni na ovakvu žalbu.
III.

Član 14

Relevantan dio ove odredbe glasi:
"Uživanje prava i sloboda predviđenih ovom konvencijom obezbejđuje se bez diskriminacije po bilo kojoj osnovi, kao što su pol, rasa, boja kože..." itd.

Za mene je teško da se složim sa tim dijelom presude, pa čak i da shvatim kako Sud uspijeva da do njega dođe. Po mom mišljenju, čim se ustanovi (a to je učinjeno u prethodnom dijelu presude) da član 11 ne uključuje pravo sindikata da budu konsultovani, niti obavezu vlasti da ih konsultuje, član 14 ne može da ima baš nikakvu primjenu. A to je zbog toga što se, prema jasnom jeziku tog člana, jedino "uživanje prava i sloboda predviđenih u ovoj konvenciji – moj kurziv "obezbjeđuje bez diskriminacije". (Ovdje bih, prije nego što krenem dalje, ubacio napomenu da u sljedećim redovima neću, uopšteno govoreći, posebno uzimati u obzir pojam "slobode", koji u navedenom kontekstu smatram tek drugim nazivom za pravo, ili nazivom za drugačije pravo – s obzirom da pojam slobode za konsultaciju nema stvarnu pravnu sadržinu – (v. napomenu br. 19 dole). Da rezimiram, ako – kao što Sud nalazi – pravo na osnivanje sindikata i učlanjivanje u njih radi zaštite interesa članova ne obuhvata nikakvo pravo sindikata da ih vlasti konsultuju, onda pravo konsultacije nije jedno od "prava i sloboda predviđenih u ovoj konvenciji", pa problem diskriminacije postaje nevažan. Nikakvo pitanje diskriminatornosti ili nediskriminatornosti primjene ili uživanja nekog prava ne može da se postavi ukoliko samo to pravo najprije ne postoji. Inače, tu član 14 nema na šta da se osloni. Tamo gdje uopšte ne postoji nikakvo pravo, nego samo neka dobrovoljna praksa (konsultovanje), njena moguća diskriminatorna priroda ne može da predstavlja kršenje člana 14 koji jedino nalaže nediskriminaciju pri uživanju "prava i sloboda", a ne samo dobrovoljne ili diskrecione i neobavezujuće prakse.

Čini mi se da (suprotno) stanovište, izraženo u stavu 44 presude ne samo što ne daje odgovore na ta pitanja nego se na njih uopšte ne obazire, ili ih bar “zaobilazi” ne hvatajući se s njima u koštac, iako je, naravno, Sud bio u potpunosti upoznat s njim. Posebno skrećem pažnju na sljedeće aspekte stanovišta Suda:
U prvom podstavu stava 44 presude kaže se (druga rečenica) da "iako ne postoji posebno11) član 14 dopunjava ostale normativne odredbe" Konvencije. Riječi koje sam u toj rečenici podvukao, mada ne netačne, eliptične su i prelaze preko osnovnog zahtjeva člana da se "ostale normativne odredbe" o kojima je riječ sastoje od "prava i sloboda predviđenih u ovoj konvenciji", a pravo na konsultaciju nije predviđeno - čak ni implicitno – kako je Sud i našao. Tačna je, naravno, i tvrdnja da član 14 dopunjava te druge odredbe, ali (a) dopunjuje ih na način na koji sam ukazao u stavovima 23 i 24 dole, i (b) može da ih dopunjava samo ako ne postoje kao posebna prava i slobode – što ovdje nije slučaj.
Treća rečenica prvog podstava stava 44 presude počinje ovako:" Mjera koja je sama po sebi u skladu sa zahtjevima člana koji sadrži predmetno pravo ili slobodu o kojoj je riječ...". Ali Sud je upravo našao u prethodnom dijelu ove presude da pravo na konsultaciju nije sadržano u članu 11. Ta činjenica, stoga, i to što Sud zanemaruje te činjenice, poništava cjelokupno obrazloženje i uticaj koji ova rečenica ima, a koju sam dalje naveo u daljnjoj fusnoti 12.12)
Završna rečenica prvog podstava stava 44 presude ništa, u stvari ne dodaje, jer kakva god bila prava uloga člana 14 ona mora da bude ista bez obzira da li on stoji za sebe ili se smatra posebno uvrštenim u svaki pojedinačni član Konvenije. Ali to dalje razmatram u stavu 20 dole.
Obrazloženje sadržano u drugom podstavu stava 44 presude, a njegov tekst takođe navodim dole13) podjednako promašava cilj, i iz istog  osnovnog razloga. "Pravo uključeno u Konvenciju", "takvo pravo" – to jest tako uključeno – za koje je "Sud našao u stavu 39" da ga član 11 "proglašava", ispada da je pravo sindikata "da bude saslušan". Ali čak i kada bi član 11 stvarno proglašavao jedno takvo pravo – (u stvari, ono je, u najboljem slučaju, implicirano) – to ne bi bilo pravo o kojem je riječ u predmetnom slučaju. Kako je naznačeno u napomeni 10 gore, pravo na konsultaciju, u vidu u kojem se javilo u ovom postupku i koji dobija u žalbi Nacionalnog sindikata belgijske policije, sasvim je nešto drugo nego pravo na saslušanje – (to jest ako sindikat zatraži da bude saslušan): to je pravo na konsultaciju na inicijativu poslodavca ili države, čak ako sindikat i ne traži da bude saslušan. To je nešto savim drugačije. Belgijska vlada ne odbija da sasluša sindikat podnosioca žalbe: ona ga ne konsultuje onako kako konsultuje neke druge sindikate. Bez obzira da li se pravo na saslušanje podrazumijeva kao neprikosnoveno, u članu 11 pravo na konsultaciju se u gornjem smislu riječi ne podrazumijeva – što je, u stvari, Sud i našao.
Stoga se čini, da sve primjedbe iznesene u stavu 44 presude, nisu održive ili se, u najboljem slučaju, svode na poluistine koje bježe od suštinskog problema koji mora da se riješi, a koji nije riješen.
Stav 44 presude očigledno je zasnovan ili je izveden iz mišljenja iznesenog u belgijskom "lingvističkom" predmetu na koji on upućuje i na čiji tekst jednim dijelom podsjeća. Uzimajući to u obzir teško je da se odstupi od zaključaka izvedenih u jednom predmetu koji je izašao na takav glas kao taj predmet. Ipak, ovaj Sud, poput svih međunarodnih tribunala, a za razliku od nekih nacionalnih, ne obavezuju presedani; i ako se pojave dobri razlozi za sumnju u tačnost nekog prethodno izraženog mišljenja, Sud tu stvar treba da preispita bez oklijevanja. Po meni, mišljenje izraženo u "lingvističkom" predmetu bilo je u ozbiljnoj mjeri netačno, ali prije nego što se osvrnem na njega, iznijeću važan odjeljak o kojem je riječ, a na koji Sud upućuje, ali ga ne navodi u stavu 44 presude. U tom odjeljku Sud je, u sastavu u kojem je konstituisan na dan ispitivanja suštine spora "lingvističkog" predmeta, a govoreći o "garancijama utvrđenim u članu 14 Konvencije", izjavio sljedeće (stav 9, str. 33 i 34 presude) 14).
" Iako je tačno da ta garancija ne postoji posebno, jer se po tekstu člana 14 odnosi jedino na "prava i slobode predviđene u ovoj konvenciji", mjera koja je sama po sebi u skladu sa zahtjevima člana koji obuhvata pravo ili slobodu o kojoj je riječ može, međutim, da krši taj član kada se on tumači u vezi sa članom 14 zbog toga što je diskriminatorne prirode".

Sud je, zatim, dao kao primjer slučaj države koja nije bila ni u kakvoj obavezi da otvori "posebnu vrstu obrazovne ustanove", ali je smatrao da ona ne može, ako je ipak otvori, "pri postavljanju uslova za upis" da primjenjuje diskriminatorne kriterijume. U nastavku se kaže:

"Da podsjetimo na još jedan primjer...član 6 Konvencije ne prisiljava države na uvođenje sistema apelacionih sudova. Država koja uspostavi takve sudove, shodno tome, prekoračuje svoje obaveze iz člana 6. Ako bi se, međutim, desilo da se bez opravdanog razloga onemogući nekim licima korišćenje tog pravnog lijeka, a da ga se stavi drugima na raspolaganje u stvarima iste vrste, država bi time povrijedila taj član protumačen u vezi sa članom 14.

U takvim slučajevima, imali bismo povredu jednog garantovanog prava ili slobode, u smislu u kojem su oni proglašeni u odgovarajućem članu tumačenom u vezi sa članom 14. To je kao kad da bi ovaj činio sastavni dio svakog člana koji utvrđuje prava i slobode"

Tako izražen stav je, po mom mišljenju, ne samo pogrešan nego i sebi protivriječan. Sistem apelacionih sudova je zaista primjer koji bih i sam izabrao da bih pokazao kako je, i na koji način, član 14 primjenljiv. Pored toga stav (po sebi ispravan) da bi član 14 trebao da se tumači kao sastavni dio svakog člana Konvencije "koji utvrđuje prava i slobode" – to jest u kojem su oni "predviđeni" – jedino naglašava da prava i slobode moraju tu najprije da budu predviđeni da bi obaveza o nediskriminaciji bila uključena. Ipak, Sud u isto vrijeme kaže da po članu 6 države nisu obavezne da ustanove taj sistem – što znači da pojedinac nema pravo da traži njegovo uspostavljanje15), što znači da spomenuto pravo nije, u smislu člana 14, pravo "predviđeno u ovoj konvenciji", što opet znači da nije pravo u pogledu čijeg uživanja član 14 propisuje nediskriminaciju: ne postoji pravo koje bi (u svojstvu prava) moglo da uživa, te tako nema zabrane diskriminacije ako ga država dobrovoljno dodijeli.

Vidi se, stoga, da je u "lingvističkom" predmetu Sud jednostavno protivurječio sam sebi kada je s jedne strane pretpostavio nepovrijeđenost člana 6 s obzirom da ta odredba nije uključivala nikakvu obavezu (te odatle ni pravo) u odnosu na uspostavljanje sistema žalbi, a onda, s druge strane, u nastavku istakao mogućnost kršenja člana 14 iako se ex-hypothesi na osnovu prvog dijela nalaza Suda - diskriminacija o kojoj je riječ nije odnosila na bilo koje pravo ili slobodu Konvencije, kao što zahtijeva član 14.
Nema potrebe da se zadržavamo na tako elementarnoj stvari, ali možda bi ipak vrijedilo da pokušam da je prikažem na drugi način. Odjeljak koji razmatram iz presude u "lingvističkom" predmetu govori u više navrata o povredi nekog člana Konvencije (člana 6, člana 11 itd.) "u vezi" sa članom 14. Ako je tako, onda mora da postoji neka veza – ali kakva veza? Ako materija u pogledu koje se navodi diskriminacija nije ona u odnosu na koju neki član Konvencije daje pravo ili slobodu, onda ne postoji osnova za bilo kakvu vezu sa članom 14. Tada neki drugi član ne može da bude povrijeđen "u vezi", jer je konstatovano da taj drugi član ne obuhvata to pravo ili slobodu, a "garancija" koju član 14 ima u vidu, kao što je Sud ispravno našao u "lingvističkom" predmetu, "ne postoji posebno" s obzirom da se "isključivo odnosi na "prava i slobode predviđene u Konvenciji". Kako je onda Sud mogao da nađe da je taj član povrijeđen "u vezi sa članom 14"? Zbir dvije negativne vrijednosti ne daje pozitivnu vrijednost. Nema zbira kada ni po jednom ni po drugom članu, uzetom za sebe, nema šta da se sabere. Ne mogu da se saberu prava i slobode koji po članu 6 članu 11, itd. nisu predviđeni i koji po članu 14 nisu posebno predviđeni, već isključivo nastaju u odnosu na prava ili slobode koje neki drugi član stvarno predviđa. U tom slučaju nedostaje potrebna veza, s obzirom da ni u jednom ni u drugom članu nema ničega sa čim bi ta veza mogla da se uspostavi. Nije dovoljno da se pokaže da se član 11, u principu ili uopšteno, bavi sindikalnom aktivnošću ni da materija datog spora spada u oblast sindikalnih prava ili interesa. Upravo se na to Sud oslanja u ovom predmetu: ali to je nedovoljno. Da bi bilo dovoljno, potrebno je da se pokaže da određeno sporno pravo – u predmetnom slučaju pravo na konsultaciju – predstavlja pravo dato po članu 11 u sklopu spomenute aktivnosti. Sud je našao da to nije slučaj. Konsultacija, shodno tome, nije materija na koju se član 14 odnosi.
U ovoj analizi može i mora da se ode dalje. Greška je, u stvari, uopšte i govoriti o povredi člana 6, člana 11, itd., u kontekstu člana 14, jer stvar je upravo u tome što ovaj član ima dejstvo čak i kada onaj drugi nije povrijeđen, pod uslovom da taj drugi stvarno daje pravo ili slobodu u čijoj primjeni dolazi do diskriminacije. To je prava svrha člana 14. Obično je bilo nepotrebno da se poziva na taj član ako bi onaj drugi i sam bio povrijeđen, bez obzira na bilo kakvu diskriminaciju. U tom bi slučaju diskriminacija jedino otežala prestup – a ne bi ga izazvala. Primjena člana 14 ne zahtijeva povredu nekog prava ili slobode, već samo njihovo postojanje po nekom drugom članu Konvencije; a ono što pod član 14 treba da se stavi jeste slučaj kada se pravo ili sloboda koje zahtijeva neki drugi član daju, ali na diskriminatoran način.
Upravo spomenuti razlozi podjednako daju odgovor onima koji tvrde da, kada bi moje mišljenje bilo ispravno, član 14 ne bi služio ničemu korisnom i ne bi ničim dopunjavao odredbe kao što su član 6 ili član 11. Ustvari, on ih, naravno, mnogo čime dopunjava. Uzmimo suprotni stav koji je Sud ispravno zauzeo u predmetnom slučaju, da član 11 stvarno daje pravo sindikatima da ih vlada konsultuje; tada bi član 14 to dopunio time što, po njemu, ne bi bilo dovoljno jednostavno dati spomenuto pravo i poštovati spomenutu obavezu. To bi takođe, i pored toga, moralo da se čini na nediskriminatoran način. Inače bi, mada možda i bez kršenja člana 11, bio prekršen član 14. To je ono što se članom 14 postiže, iako jedino ukoliko osnovano pravo po članu 11 već postoji. Shodno tome, ako je taj neophodni uslov zadovoljen (ali inače ne), član 14 ima vrlo određenu i značajnu oblast primjene, a stanovište koje ja imam nipošto ga ne pretvara u mrtvo slovo na papiru. Bez njega bi diskriminacija bila dopustiva pod uslovom da se samo pravo u principu ne uskraćuje.
U zaključku – izuzimajući ono o čemu posebno govorim u završnom stavu – dolazi se do sljedećeg: Sud ovdje (a isto važi za "jezički" predmet) u stvari tumači i primjenjuje član 14 kao da riječi "predviđen u ovoj konvenciji" uopšte nisu zastupljene u njemu i kao da njegov uvodni dio glasi "Uživanje (svih) prava i sloboda obezbjeđuje se..." itd. Ali to bi (nasuprot onome što je ispravno konstatovano u "jezičkom" predmetu i onome što je Sud sam izjavio u drugoj rečenici prvog podstava 44 presude) bilo ravno zasnivanju tog člana kao posebne i autonomne odredbe po kojoj bi svaka diskriminacija u cjelokupnoj oblasti ljudskih prava bila zabranjena. Takvo opredjeljenje možda ima svojih draži, i možda je primamljivo slijediti ga. Pa ipak, prirodna i pohvalna nesklonost diskriminaciji u svakom vidu ne može da opravda zaključak za koji ne postoji, niti može da postoji, dovoljna pravna podloga. Ovaj Sud se ne bavi etikom, već pravom.
Da ne izgubim iz vida još jednu kategoriju argumenata izloženu u prilog stavu zauzetom u presudi – argumenta šire vrste zasnovanog na opštim principima, a ne na stvarnom jeziku Konvencije. Ispravno je, može se reći, poslužiti se opštim pravnim principima, kada su relevantni, pri tumačenju i primjeni jedne ugovorne odredbe, pod uslovom da ih formulacija te odredbe nedvosmisleno ne isključi. Shodno tome, iznesena doktrina sastojala se u tome, iako možda ne postoji nikakva obaveza da se nešto određeno čini, ipak, ako se čini, mora da se čini na isti način, i u istoj mjeri, za sve zainteresovane strane, bez kažnjavanja ili protekcije. Ali bez obzira na to da li je neka takva doktrina dobila pravo građanstva u drugim kontekstima ili za konkretne svrhe, ona ne može da se smatra ustanovljenom do te mjere da poništava jasni tekst Konvencije, koji obavezu na nediskriminaciju ograničava na slučajeve kada su pravo ili sloboda o kojima je riječ "predviđeni u Konvenciji". Ukratko, Konvencija svakako isključuje primjenu te doktrine. Nemojmo da zaboravimo ni relevantnost jedne od najstarijih uporedbi naše civilizacije – uporedbe o radnicima u vinogradu. Kada se oni koji su se "čitav dan mučili i gorjeli" požališe na diskriminaciju jer nisu bili bolje plaćeni od onih unajmljenih krajem dana, gospodar vinograda reče im (Sv. Mateja, 20, 13-15)´Prijatelju! ja tebi ne činim krivo...Uzmi svoje pa idi ...Zar ja nijesam vlastan u svojemu činiti šta hoću?" U etničkom pogledu, to možda nije posljednja riječ. Ali čak i etika – da i ne spominjem pravo – može pretjerano da se rastegne. Ako ja poželim da pomognem susjedu u uređivanju bašte, znači li to da, po pravu ili etici, moram da činim isto svim ostalim stanovnicima ulice? Na dobrovoljnim radnjama, na primjer sindikalnoj konsultaciji, ne mogu da se zasnivaju valjane optužbe za diskriminaciju protivnu zakonu, ukoliko se neki takav zakon ne donese. Pravo primjenljivo u predmetnom slučaju jeste pravo Konvencije ili ono koje se iz nje izvodi – a po Konvenciji konsultovanje nije prekršaj ma kojeg njenog člana. Kako, onda, konsultovanje nekih sindikata, a ne i drugih, čak i ako bi to pretpostavljalo diskriminaciju, može pod ma kojim okolnostima da bude prekršaj jednog prava propisanog u Konvenciji – kada ona ne propisuje baš nikakvo pravo konsultacije?