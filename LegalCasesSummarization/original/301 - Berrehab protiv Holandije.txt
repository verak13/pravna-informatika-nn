EVROPSKI SUD ZA LjUDSKA PRAVA

BERREHAB protiv HOLANDIJE

predstavka broj 10730/84

Presuda

STRAZBUR

21. jun 1988. godine

NEZVANIČNI REZIME I ISTORIJAT PREDMETA

 

A.        Osnovne činjenice

Abdellah Berrehab, državljanin Maroka, oženio je, 1977. godine, gđu Sonju Koster, državljanku Holandije. Njihova kćerka Rebecca, takođe državljanka Holandije, rođena je 1979. godine. S obzirom da su se njeni roditelji razveli ubrzo nakon njenog rođenja, holandske vlasti su odbile da obnove dozvolu boravka koja je g. Berrehabu izdata shodno Zakonu o stranim državljanima od 13. januara 1965. godine i on je deportovan iz zemlje 1984. godine. On i njegova kćerka su se žalili zbog uticaja ove dvije mjere na njihov porodični život.

G. Berrehab se, 1985. godine, ponovo oženio gđom Koster. Na osnovu toga mu je odobreno da boravi u Holandiji "u svrhu življenja sa suprugom Holanđankom i rada za to vrijeme".

B.        Postupak pred Komisijom za ljudska prava

Predstavka je uložena Komisiji 14. novembra 1983. godine i proglašena je djelimično prihvatljivom 8. marta 1985. godine.

Nakon bezuspješnog pokušaja da se postigne prijateljsko rješenje, Komisija je 7. oktobra 1986. godine usvojila Izvještaj u kojem je utvrdila činjenice i izrazila mišljenje da je postojala povreda člana 8 (jedanaest glasova prema dva), ali ne i povreda člana 3 (jednoglasno).

 

IZVOD IZ PRESUDE

PRAVO

I NAVODNA POVREDA ČLANA 8

Iz predstavke podnosilaca proizilazi da je, odbijanjem holandskih vlasti da izdaju nove dozvole boravka nakon razvoda, što je prouzrokovalo izdavanje naloga za deportaciju, dovelo do povrede člana 8 Konvencije, koji glasi:
"1.  Svako ima pravo na poštivanje svog privatnog i porodičnog života, doma i prepiske.

2. Javna vlast se ne miješa u vršenje ovog prava, osim ako je takvo miješanje predviđeno zakonom i ako je to neophodna mjera u demokratskom društvu u interesu nacionalne bezbjednosti, javne bezbjednosti, ekonomske dobrobiti zemlje, sprečavanja nereda ili sprečavanja zločina, zaštite zdravlja i morala ili zaštite prava i sloboda drugih."

Vlada je osporila ove navode, ali ih je Komisija prihvatila.

A.  Primjenljivost člana 8

Podnosioci predstavke su tvrdili da primjenljivost člana 8 u odnosu na riječi "pravo na poštivanje privatnog i porodičnog života” ne pretpostavlja stalni zajednički život. Uživanje prava oca na pristup njegovom djetetu i njegov doprinos troškovima školovanja su takođe dovoljni faktori za stvaranje porodičnog života.
Vlada je osporila tu analizu, dok se Komisija sa njom složila.

Ni Sud ne vidi zajednički život kao sine qya non porodičnog života između roditelja i maloljetne djece. Sud je našao da odnos koji je stvoren između bračnih drugova zakonitim i istinskim brakom – kao što je bio brak zaključen između g. i gđe Berrehab – mora da se smatra "porodičnim životom" (v. presudu od 28. maja 1985. godine, u predmetu Abdulaziz, Cabales i Balkandali, serija A br. 94, str. 32, stav 62). Iz koncepta porodice na kojem se zasniva član 8 slijedi da je dijete, rođeno u takvoj zajednici, ipso jure dio te veze. Stoga, od momenta rođenja djeteta i iz same te činjenice, postoji, između njega i njegovih roditelja, veza koja jeste "porodični život", čak i ako roditelji ne žive zajedno.
Naknadni događaji, svakako, mogu da raskinu tu vezu, ali to se nije desilo u ovom slučaju. Svakako, g. Berrehab i gđa Koster, koji su se razveli, u vrijeme kada se Rebecca rodila nisu živjeli zajedno i nakon toga nisu nastavili zajednički život. To ne mijenja činjenicu da je, do njegove deportacije iz Holandije, g. Berrehab viđao svoju kćerku četiri puta sedmično po nekoliko časova; učestalost i urednost njegovih sastanaka sa njom (v. stav 9. in fine gore) dokazuje da ih je on veoma cijenio. Stoga ne može da se smatra da su veze "porodičnog života" između njih bile prekinute.

B. Saglasnost sa članom 8

1. Stav 1 člana 8 

Prema predstavci podnosilaca, odbijanje da se g. Berrehabu izda nova dozvola boravka nakon razvoda i njegova deportacija koja je proizišla iz toga, predstavljaju miješanje u pravo na poštivanje njihovog porodičnog života, zbog udaljenosti između Holandije i Maroka i finansijskih problema nametnutih g. Berrehabu ovim prisilnim povratkom u njegovu rodnu zemlju.
Vlada je odgovorila da ništa nije sprečavalo g. Berrehaba da koristi svoje pravo pristupa dolazeći iz Maroka u Holandiju, uz privremenu vizu.

Kao i Komisija, Sud smatra da je, ako se uzmu u obzir okolnosti ovog predmeta, ta mogućnost bila prilično teoretska. Nadalje, g. Berrehab je dobio takvu vizu tek nakon što mu je bila prvobitno uskraćena (v. stav 12 gore). Dvije sporne mjere su tako u praksi spriječile podnosioce predstavke da održavaju redovne kontakte jedno sa drugim, iako su takvi kontakti bili veoma važni s obzirom da je dijete bio malo. Te mjere su, shodno tome, bile miješanje u vršenje prava utvrđenog u stavu 1 člana 8 i spadaju u okvir razmatranja stava 2.
2. Stav 2 člana 8

(a)    "U saglasnosti sa zakonom"

Sud nalazi da su, kao što su i Vlada i Komisija naveli, mjere koje su u pitanju bile zasnovane na Zakonu iz 1965. godine, i zaista, podnosioci predstavke nisu ovo osporili.
(b)   Legitiman cilj

Prema predstavci podnosilaca, osporavana miješanja nisu slijedila nijedan od legitimnih ciljeva navedenih u članu 8 stav 2. Posebno, ona nisu pomogla "ekonomsku dobrobit zemlje" s obzirom da su spriječila g. Berrehaba da nastavi da daje svoj doprinos troškovima za izdržavanje i obrazovanje svoje kćerke. 
Vlada je smatrala da je protjerivanje g. Berrehaba bilo neophodno u interesu javnog reda, i tvrdila da je omjer između raznih uključenih interesa bio suštinski postignut.

Komisija je zapazila da su osporene odluke bile shodne holandskoj politici imigracione kontrole i da, stoga, može da se smatra da su preduzete u legitimne svrhe kao što su sprečavanje nereda i zaštita prava i sloboda drugih.

I Sud je došao do istog zaključka. Sud ističe, međutim, da je legitimni cilj kojem se težilo više bio očuvanje ekonomske dobrobiti zemlje u smislu stava 2 člana 8 nego sprečavanje nereda: Vladu je interesovalo, zbog gustine naseljenosti, regulisanje tržišta rada.
(s)   "Neophodno u demokratskom društvu"

Podnosioci predstavke su tvrdili da osporavane mjere ne mogu da se smatraju "neophodnim u demokratskom društvu".
Vlada je odbacila ovaj argumenat, ali ga je Komisija prihvatila,  smatrajući da miješanje na koje se žalilo nije bilo srazmjerno jer vlasti nisu postigle valjan omjer interesa podnosioca predstavke u održavanju kontakta i opšteg interesa koji je zahtijevao sprečavanje nereda.

Prilikom utvrđivanja da li je miješanje bilo "neophodno u demokratskom društvu", Sud uzima u obzir stepen slobodne procjene koji je dat državama ugovornicama (v. posebno presudu od 8. jula 1987. godine, u predmetu protiv Velike Britanije, serija A br. 121-A, str. 27, stav 60(b) i (d), i presudu od 24. marta 1998. godine, u predmetu Olsson serija A br. 130, str. 31 i 32, stav 67).
S tim u vezi, Sud prihvata da Konvencija u principu ne zabranjuje državama ugovornicama da regulišu ulazak i dužinu boravka stranih državljana. Shodno utvrđenoj sudskoj praksi (v., inter alia, prethodno citirane presude), međutim, "neophodno" podrazumijeva da miješanje odgovara hitnim društvenim potrebama i, posebno, da je ono srazmjerno postavljenom legitimnom cilju kojem se teži.

Da bi se utvrdilo da li je u ovom predmetu ovaj posljednji uslov zadovoljen, Sud zapaža, na prvom mjestu, da njegova funkcija nije da izriče presudu o holandskoj politici imigracije i boravka kao takvog. Sud samo treba da razmotri miješanje na koje se žalilo i to mora da obavi ne samo sa stanovišta imigracije i boravka nego i sa stanovišta zajedničkih interesa podnosilaca predstavke u nastavljanju njihove veze. Kako je holandski Kasacioni sud takođe zapazio (v. stav 16 gore), legitimni cilj kojem se teži mora da bude odmjeren u odnosu na ozbiljnost miješanja u pravo podnosilaca predstavke na poštivanje njihovog porodičnog života.
U vezi sa ciljem kojem se težilo, mora da se naglasi da se ovaj predmet nije odnosio na stranog državljanina koji je prvi put tražio ulazak u Holandiju, nego na lice koje je zakonito živjelo u Holandiji nekoliko godina, koje je tu imalo dom i posao, i protiv kojeg Vlada nije imala nikakvih pritužbi. Nadalje, g. Berrehab je tamo već imao prave porodične veze – on se oženio Holanđankom i u tom braku je rođeno dijete.

U vezi sa obimom miješanja, potrebno je da se zapazi da su između g. Berrehaba i njegove kćerke već nekoliko godina postojale veoma bliske veze (v. stavove 9 i 21 gore) i da su odbijanje da se izda dozvola boravka i deportacija, koja je proizišla iz toga, prijetili da raskinu te veze. Taj uticaj miješanja u ovom slučaju je bio ozbiljniji s obzirom da je Rebecca trebala da ostane u kontaktu sa svojim ocem, posebno zato što je bila veoma mlada.

Uzimajući u obzir ove posebne okolnosti, Sud smatra da nije postignut pravičan omjer interesa koji su bili u pitanju, te da je stoga postojao nesrazmjeran odnos između upotrijebljenih sredstava i legitimnog cilja kojem se težilo. Zbog toga Sud ne može da smatra da su osporene mjere bile neophodne u demokratskom društvu. Sud, shodno tome, zaključuje da je postojala povreda člana 8 Konvencije.

II NAVODNA POVREDA ČLANA 3

Podnosioci predstavke su smatrali da je odbijanje da se g. Berrehabu izda dozvola boravka nakon razvoda, što je prouzrokovalo njegovu deportaciju, predstavljalo povredu člana 3, koji glasi: 
"Niko neće biti podvrgnut torturi, neljudskom ili ponižavajućem tretmanu ili kažnjavanju.”

Prema podnesku Vlade, navodi podnosilaca ne ukazuju na problem u okviru ove odredbe.

Prema mišljenju Komisije, činjenice u predmetu nisu pokazale da je ijedan od podnosilaca predstavke podvrgnut patnjama u stepenu koji bi odgovarao konceptu pojmova "nehuman" ili "ponižavajući" postupak.

Sud dijeli ovo mišljenje i nalazi da nije došlo do povrede člana 3.
III PRIMJENA ČLANA 50 

Član 50 Konvencije glasi:
“Ako Sud utvrdi da je odluka ili mjera sudskog organa ili bilo kojeg drugog organa visoke strane ugovornice, u cjelini ili djelimično, u suprotnosti sa obavezama koje proističu iz ove konvencije i kada unutrašnje pravo navedene članice omogućava samo djelimično obeštećenje za posljedice takve odluke ili mjere, Sud će svojom odlukom pružiti oštećenoj strani pravično zadovoljenje, ukoliko je to potrebno.”

Podnosioci predstavke, koji su za postupke pred Komisijom i Sudom imali pravnu pomoć, nisu tražili naknadu troškova i izdataka. Oni su, s druge strane, tražili finansijsko obeštećenje za dvostruku materijalnu štetu: gubitak prihoda (31.429,56 guldena) koje je navodno pretrpio g. Berrehab u periodu od aprila 1983. do maja 1985. godine zbog otpuštanja sa posla nakon odbijanja da mu se izda nova dozvola boravka, kao i zbog nemogućnosti da u svojoj zemlji nađe posao, te troškove (4.700 guldena) putovanja Rebecce Berrehab i njene majke u Maroko u julu 1984. godine i troškove putovanja g. Berrehaba u Holandiju u maju 1985. godine (v. stav 12 gore). Podnosioci predstavke su, takođe, tražili nespecifikovan iznos obeštećenja za psihičku patnju uzrokovanu njihovim razdvajanjem.

Shodno mišljenju Vlade, ne postoji uzročna veza između osporenih mjera i navodne materijalne štete. Komisija je prihvatila taj argumenat u vezi sa gubitkom prihoda, ali je smatrala da je djelimično obeštećenje za putne troškove opravdano. Komisija je, takođe, prihvatila da su g. Berrehab i Rebecca pretrpjeli nematerijalnu štetu. Vlada nije izrazila svoje mišljenje u vezi sa ovom tačkom. 
Sud dijeli stanovište Komisije. Donoseći odluku na osnovu pravičnosti, kako je to i zahtjevano članom 50, Sud dodjeljuje podnosiocima predstavke sumu od 20.000 guldena.
 

IZ OVIH RAZLOGA, SUD 

Odlučuje, sa šest glasova za i jednim glasom protiv, da je prekršen član 8. 
Odlučuje, jednoglasno, da nije prekršen član 3. 
Odlučuje, jednoglasno, da Holandija mora da isplati podnosiocima predstavke iznos od 20.000 (dvadeset hiljada) guldena kao pravičnu naknadu. 
Odbija, jednoglasno, ostatak zahtjeva za pravičnu nadoknadu.
 

Sačinjeno na engleskom i francuskom jeziku i objavljeno na javnoj raspravi održanoj u Zgradi ljudskih prava u Strasbourgu, 21. juna 1988. godine.

   Marc-André EISSEN                                                                       Rolv RYSSDAL

     Registrar suda                                                                            Predsjednik

Shodno članu 51 stav 2 Konvencije i pravilu 52 stav 2 Pravila Suda, ovoj presudi je priloženo suprotno mišljenje g. Thora Vilhjalmssona.

 R.R.

M.-A. E.

SUPROTNO MIŠLjENjE SUDIJE THÓRA VILHJÁLMSSONA

Žao mi je što ne mogu da se složim sa mojim kolegama koji su našli kršenje člana 8 Konvencije u ovom predmetu. Slažem se sa presudom sa izuzetkom stava 29. Stoga nije potrebno da govorim o pitanjima u kojima se slažem sa većinom članova Suda, odnosno sa tim da je postojao porodični život između podnosilaca predstavke, da je prema prvom podnosiocu predstavke, g. Berrehabu, postupano shodno Zakonu o stranim državljanima iz 1965. godine i shodnoostalim prihvatljivim pravilima i da zakonodavstvo slijedi legitimni cilj. Ostaje pitanje da li je miješanje na koje se žalilo bilo "neophodno u demokratskom društvu". Kako je na to već ranije ukazano, nemam nikakvih komentara o onome što je o ovoj tački rečeno u stavu 28 ove presude. U vezi sa krajnjom ocjenom o tome da li je došlo do povrede člana 8, izražavam sljedeći stav.

Politika Holandije u vezi sa predmetnom oblasti je utvrđena detaljnim pravilima navedenim ili zasnovanim na Zakonu iz 1965. godine, sa izmjenama. Izmjene su načinjene na osnovu iskustava i postojala je tendencija da se licima stranog porijekla, koja imaju određene porodične veze sa građanima Holandije, odobri boravak u Holandiji. Kako je na to ranije ukazano, pravila slijede legitimni cilj. Može da se doda da je problem imigracije i boravka u zemlji značajno pitanje i nema sumnje u to da su ograničenja vezana za to neizbježna. Generalno govoreći, u ovoj oblasti Vlada mora da ima širok stepen slobodne procjene prilikom određivanja politike i neophodnih zakonskih pravila.

U odnosu na ovo, prava sadržana u prvom stavu člana 8 moraju da se odvažu. U pitanju su dva podnosioca predstavke, otac i kćerka. Otac je bio taj koji je morao da napusti Holandiju i važan je njegov odnos sa vlastima u zemlji. Kako je navedeno u presudi, on i majka njegove kćerke bili su vjenčani, ali su bili razvedeni u vrijeme kada se dijete rodilo. Oni nisu živjeli zajedno. Majka i prvi podnosilac predstavke su se dogovorili da će on često i redovno viđati svoju kćerku i mora da se pretpostavi da je on to i radio u relevantnom periodu. On je, takođe, službeno imenovan pomoćnim staraocem svoje kćerke. Ne zanemarujući njihove kontakte koji su činili porodični život, ipak nalazim, uzimajući u obzir okolnosti, da podnosioci predstavke nisu živjeli u istom domu, kao i to da roditelji djeteta nisu bili vjenčani u relevantnom periodu, da prava prvog podnosioca predstavke nisu prevagnula nad interesima države koji su priznati u stavu 2 člana 8. Ovaj zaključak je potkrijepljen činjenicom da kontakti između dva podnosioca predstavke nisu bili potpuno prekinuti nakon što je prvi podnosilac predstavke napustio Holandiju.

U vezi sa pravima drugog podnosioca predstavke, kćerke, čini se da strane holandskih vlasti, koje su radile na predmetu prvog podnosioca predstavke, njena prava nisu razmatrale. To, po mom mišljenju, samo po sebi nije uzrokovalo kršenje člana 8. Smatram da bi Sud trebao da nezavisno ocijeni konkurentna prava i interese. Potrebno je da se ukaže na to da je drugi podnosilac predstavke bila mala djevojčica kada je njen otac morao da ode iz Holandije. Porodični život koji je ona imala sa njim je bio ograničen na dogovor između njega i njene majke. Dijete jedva da je i imalo uticaja na okvir svojih kontakata sa ocem i tužena Država to nije mogla da izmijeni preduzimanjem bilo kakve radnje. Shodno tome, njen položaj je bio veoma nesiguran. Prema mom mišljenju ovaj argumenat ide u korist pozicije tužene države u ovom predmetu. Uzimajući u obzir porodičnu situaciju koja je već opisana, zaključio sam da ni prava drugog podnosioca predstavke, uzeta posebno, ili kombinacija prava oba podnosioca predstavke ne mogu da dovedu do nalaza o kršenju člana 8.

Potrebno je da napomenem da sam, shodno praksi Suda, glasao o pitanju člana 50 polazeći od toga da je postojala povreda člana 8, kako je to većina odlučila.