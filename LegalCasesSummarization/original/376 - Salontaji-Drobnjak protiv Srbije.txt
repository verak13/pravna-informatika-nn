Presuda Evropskog suda za ljudska prava

Presuda je objavljena u "Službenom glasniku RS", br. 92/2009 od 7.11.2009. godine.

SAVET EVROPE
EVROPSKI SUD ZA LjUDSKA PRAVA

DRUGO ODELjENjE
PREDMET SALONTAJI DROBNjAK protiv SRBIJE
(Predstavka broj 36500/05)

PRESUDA

STRAZBUR
3. oktobar 2009. godine

Ova presuda će postati pravosnažna u okolnostima predviđenim članom 44. stav 2. Konvencije. Moguće su redaktorske promene.

 

U predmetu Salontaji Drobnjak protiv Srbije, Evropski sud za ljudska prava (Drugo odeljenje) zasedajući u veću u čijem su sastavu bili:

Françoise Tulkens, predsednik,

Vladimiro Zagrebelsky,

Danute Jočiene,

Dragoljub Popović,

András Sajó,

Nona Tsotsoria,

Kristina Pardalos, sudije,

i Françoise Elens-Passos, zamenik sekretara Odeljenja,

posle većanja na zatvorenoj sednici održanoj 22. septembra 2009. godine, izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (broj 36500/05), koju je Sudu podneo protiv državne zajednice Srbija i Crna Gora prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija") u to vreme državljanin državne zajednice Srbija i Crna Gora, g. Slavko Salontaji Drobnjak (u daljem tekstu: "Podnosilac predstavke"), dana 11. oktobra 2005. godine.

2. Od 3. juna 2006. godine, posle Deklaracije o nezavisnosti Crne Gore, Srbija je isključiva strana ugovornica u postupcima pred Sudom.

3. Podnosioca predstavke zastupao je g. Y. Grozev, advokat iz Sofije i gđa Lj. Palibrk iz Helšinskog odbora za zaštitu ljudskih prava u Srbiji, nevladine organizacije iz Beograda. Vladu državne zajednice Srbija i Crna Gora, a, kasnije, Vladu Srbije (u daljem tekstu: "Vlada") zastupao je njen zastupnik, g. S. Carić.

4. Podnosilac predstavke je tvrdio da postoje brojne povrede njegovih prava zajamčenih prema članu 6. st. 1, 8. i 13. Konvencije, koje su sve nastale u kontekstu delimičnog lišenja poslovne sposobnosti i njegovih kasnijih pokušaja da mu se radna sposobnost vrati u potpunosti.

5. Dana 22. maja 2008. godine Predsednik Drugog odeljenja je odlučio da Vladu obavesti o predstavci. Primenjujući član 29. stav 3. Konvencije, rešio je, takođe, da osnovanost predstavke razmatra istovremeno kada i dopuštenost.

ČINjENICE

I. OKOLNOSTI PREDMETA

6. Podnosilac predstavke je rođen 1949. godine i živi u Vrbasu, Srbija.

7. Činjenice predmeta, kako su ih stranke dostavile, mogu se sumirati kako sledi.

A. Uvod

8. Od 1973. godine podnosilac predstavke je pokrenuo, uglavnom pred Opštinskim sudom u Vrbasu, nekih dve stotine parnica protiv njegovog poslodavca i rukovodstva, kao i raznih privatnih lica i službenika Vlade, iznoseći nepravilnosti, uznemiravanje i/ili bezakonje. On je, takođe, podneo brojne krivične pritužbe po istom osnovu.

9. Protiv poslodavca podnosioca predstavke 2003. godine je pokrenut stečajni postupak, a podnosilac predstavke je otpušten.

10. Navedene parnice su se, međutim, nastavile, a neke su kasnije okončane u korist podnosioca predstavke.

B. Prvi krug krivičnih postupaka i druge činjenice u vezi sa tim

11. Podnosilac predstavke je u junu 1996. godine pretio generalnom direktoru svog poslodavca lovačkim nožem i lažnom ručnom granatom. Na kraju se, ipak, dobrovoljno predao u oba slučaja, a direktor je dobio posekotinu na desnoj ruci.

12. Podnosilac predstavke je kasnije optužen za krivično delo ugrožavanja sigurnosti.

13. U toku ovog postupka podnosioca predstavke su pregledala dva tima medicinskih veštaka.

14. Prvi tim veštaka (Medicinski centar Novi Sad - Institut za psihijatriju) je naveo da je on duševno bolestan, da pati od paranoidne psihoze, i da se zbog toga ne može smatrati krivično odgovornim. Dalje, pošto je postojala stvarna opasnost da podnosilac predstavke može ponovo da nanese povredu, taj tim je preporučio obavezno psihijatrijsko lečenje u ustanovi.

15. Drugi tim veštaka (KPD bolnica u Beogradu) je 6. novembra 1996. godine utvrdio da podnosilac predstavke ima granični poremećaj ličnosti, ali nije smatrao da je on ozbiljno agresivan i preporučio je obavezno psihijatrijsko lečenje na slobodi.

16. Opštinski sud u Vrbasu je 22. novembra 1996. godine utvrdio da podnosilac predstavke nije krivično odgovoran s obzirom da ne može da upravlja svojim postupcima niti da pravilno shvati njihovo značenje (videti stav 84. u daljem tekstu). On je, međutim, naložio obavezno psihijatrijsko lečenje podnosioca predstavke van ustanove.

17. Od 22. novembra 1996. godine do 15. novembra 1998. godine podnosilac predstavke je redovno dolazio na lečenje. Ove obaveze je oslobođen 16. novembra 1998. godine.

18. Policija u Vrbasu je 5. septembra 2003. godine pozvala podnosioca predstavke da dâ izjavu u vezi sa njegovim stalnim pretnjama koje je navodno upućivao istom generalnom direktoru.

V. Postupak za utvrđivanje poslovne sposobnosti podnosioca predstavke i činjenice u vezi sa tim

19. Pošto je u vezi sa ovim postupkom primio predloge Okružnog suda u Novom Sadu i Vrhovnog suda u Beogradu od 26. oktobra 2001. godine, odnosno 31. oktobra 2001. godine, koji su već razmatrali pritužbe podnosioca predstavke u jednom broju posebnih parničnih postupaka koji su bili u toku (videti stav 106. u daljem tekstu, čl. 82 i 79., tim redosledom), Opštinski sud u Vrbasu je u martu 2002. godine preporučio lokalnom Centru za socijalni rad, "CSR") da zvanično zatraži pokretanje postupka za utvrđivanje poslovne sposobnosti podnosioca predstavke.

20. "CSR" je 18. marta 2002. godine prihvatio ovaj predlog.

21. Opštinski sud je 21. marta 2002. godine ustanovio da je navedeni postupak time pokrenut po službenoj dužnosti i naložio da podnosilac predstavke bude podvrgnut psihijatrijskom pregledu od strane Sudsko-medicinskog odbora Medicinskog fakulteta u Novom Sadu. Za to je dao sledeće objašnjenje:

"S obzirom na činjenicu da je [podnosilac predstavke] uključen u mnoge pravne predmete i da se broj ovih predmeta ... veoma uvećava, u interesu je suda da se razmotri njegova sposobnost da odlučuje ... [kao što je već] ... istakao Okružni sud u Novom Sadu i Vrhovni sud Srbije ..."

22. Ova odluka je istog dana uručena podnosiocu predstavke.

23. Forenzičko-medicinski odbor je posle toga zakazao preglede za 8. april 2002. godine i 15. april 2002. godine, ali je podnosilac predstavke odbio da bude pregledan dok se ne ispune određeni uslovi. Podnosilac predstavke je posebno zatražio: (i) da bude unapred obavešten o identitetu veštaka koji će ga pregledati; (ii) da na kraju dobije priliku da prihvati ili odbije izabrane veštake; (iii) da se njegov pregled obavi u sudnici u prisustvu sudije kao i javnosti; i (iv) da se ceo pregled snima audio-vizuelno.

24. Forenzičko-medicinski odbor je 26. aprila 2002. godine i ponovo 14. marta 2003. godine obavestio Opštinski sud da su ti uslovi neprihvatljivi.

25. Dva druga veštaka, koje je Opštinski sud kasnije imenovao, bili su istog mišljenja i odbili su angažovanje, dok još dva veštaka nisu bili dostupni ili nisu bili voljni da podnosioca predstavke lično pregledaju.

26. U međuvremenu, 20. marta 2003. godine, "CSR" je imenovao Lj.Z. da postupa kao privremeni staralac podnosioca predstavke i da ga zastupa u postupcima.

27. Podnosilac predstavke je 29. maja 2003. godine obavešten da je predsednik Opštinskog suda prihvatio da mu se dozvoli da se napravi audio zapis njegovog psihijatrijskog pregleda.

28. "CSR" je 8. novembra 2003. godine imenovao Z. P. da postupa kao novi privremeni staralac podnosioca predstavke.

29. Podnosilac predstavke je 17. februara od jednog od veštaka zatražio zajam, s obzirom na njegovu "tešku finansijsku situaciju".

30. Podnosilac predstavke je 19. februara 2004. godine obavestio Opštinski sud o teškim finansijskim problemima njegove porodice, citirajući da je glavni razlog za to njegova nemogućnost da dobije naknadu u raznim parničnim postupcima.

31. Posle nekoliko ročišta, održanih do kraja juna 2004. godine, kojima su prisustvovali veštaci i/ili podnosilac predstavke, Opštinski sud je 28. juna 2004. godine naložio da ovaj drugi bude obavezno pregledan i smešten u psihijatrijsku ustanovu najviše tri meseca. Ovde se sud oslonio na mišljenja veštaka koji su do tada saslušani i na nespremnost samog podnosioca predstavke da bude podvrgnut psihijatrijskom pregledu.

32. I podnosilac predstavke i Z. P. su podneli žalbu protiv ove odluke.

33. Okružni sud je 12. jula 2004. godine potvrdio odluku donetu u prvom stepenu.

34. Okružni javni tužilac iz Novog Sada je 5. avgusta 2004. godine urgirao kod Opštinskog suda da ubrza postupak, tvrdeći da je podnosilac predstavke nedavno pretio njegovom osoblju telefonom.

35. Opštinski sud je naknadno, u dva posebna navrata, pozvao podnosioca predstavke da se dobrovoljno odazove psihijatrijskom pregledu.

36. Z. P. se 13. septembra 2004. godine, odnosno 17. septembra 2004. godine i 8. oktobra 2004. godine žalio predsedniku Opštinskog suda, predsedniku Vrhovnog suda, odnosno "CSR", navodeći da je postupak pokrenut suprotno zakonu, da je preterano dug i da negativno utiče na podnosioca predstavke i njegovu porodicu.

37. Z. P. je 20. oktobra 2004. godine obavestio "CSR" i Opštinski sud da je odlučio da više ne bude privremeni staralac podnosioca predstavke.

38. "CSR" je 25. novembra 2004. godine obavestio Opštinski sud da podnosilac predstavke može da u postupku sam sebe zastupa.

39. Neodređenog datuma Opštinski sud je naložio policiji da podnosioca predstavke liši slobode i smesti ga u psihijatrijsku ustanovu radi posmatranja.

40. Podnosilac predstavke se 7. decembra 2004. godine saglasio da bude pregledan u prostorijama Instituta za psihijatriju kliničkog centra u Novom Sadu. Na njegov zahtev, sudija nadležan za njegov predmet je prisustvovao pregledu.

41. Institut za psihijatriju kliničkog centra u Novom Sadu je 24. decembra 2004. godine zaključio da podnosilac predstavke pati od paranoje parničenja (paranoia querulans) i preporučio ograničenje njegove poslovne sposobnosti. Veštaci su podsetili, između ostalog, na brojne pokrenute parnice i podneske podnosioca predstavke, krivični postupak koji je protiv njega pokrenut 1996. godine, navodne pretnje iz avgusta 2004. godine i dug nastao zbog sudskih troškova.

42. Predsedavajući sudija, V. J., je 16. decembra 2004. godine zatražio da se izuzme iz ovog predmeta, primetivši da je neprekidno bio izložen pritisku od strane podnosioca predstavke. Vršilac dužnosti predsednika Opštinskog suda je, međutim, 27. decembra 2004. godine odbio ovaj zahtev.

43. U odgovoru na prethodni predlog Opštinskog suda, "CSR" je 12. februara 2005. godine imenovao M. G. da bude privremeni staralac podnosioca predstavke i da ga zastupa u postupcima.

44. Podnosilac predstavke je 20. januara 2005. godine obavestio Opštinski sud o svojoj porodičnoj situaciji. On je opisao svoj stalni sukob sa ženom zbog toga što navodno ne daje doprinos porodičnom budžetu, međusobne pretnje i njeno mišljenje da svi problemi proističu iz njegovog "statusa".

45. Podnosilac predstavke je kasnije dao pisano ovlašćenje svom susedu, S. N. da ga zastupa pred Opštinskim sudom. S. N. je propisno dostavio svoj ovlašćenje i shodno tome je pozvan da prisustvuje sledećem ročištu.

46. Ročište zakazano za 7. februar 2005. godine je odloženo, na zahtev podnosioca predstavke, a sledeće ročište je zakazano za 22. februar 2005. godine.

47. Ročište je održano 22. februara 2005. godine a predsedavao mu je drugi sudija. Podnosilac predstavke nije bio prisutan, jer je već bio smešten u pritvor do suđenja u okviru posebnog krivičnog predmeta protiv njega (videti stav 53. u daljem tekstu). Predstavnik podnosioca predstavke, S. N., je došao na ročište, ali mu nije dopušteno da uđe u sudnicu. Podnosioca predstavke je umesto toga zastupala M. G., pravnica zaposlena u "CSR" koja je imenovana da ga zastupa. Izgleda da se podnosilac predstavke nije nikada susreo sa M. G. i da ne zna za njeno imenovanje.

48. Posle ročišta, Opštinski sud je istog dana doneo odluku da se podnosilac predstavke delimično liši poslovne sposobnosti. On je dalje naveo da se ograničava njegova poslovna sposobnost za učestvovanje u pravnim radnjama, odlučivanje o sopstvenom lečenju i raspolaganje većim novčanim sredstvima. Opštinski sud se oslonio na izveštaj Instituta za psihijatriju iz Novog Sada i podsetio na izveštaje veštaka pripremljene 1996. godine. On je na kraju naveo da nema potrebe da se podnosilac predstavke lično sasluša pošto to, na osnovu dostupnih psihijatrijskih dokaza, nije celishodno u smislu člana 36. stav 2. Zakona o vanparničnom postupku (ZVP, videti stav 101. u daljem tekstu). U spisu predmeta ne postoji dokaz koji ukazuje da je M. G. osporio ovu odluku ili izveštaj koji je dao Institut za psihijatriju iz Novog Sada.

49. Podnosilac predstavke je 24. marta 2005. godine uložio žalbu, tvrdeći: (i) da je postupak pokrenut nezakonito; (ii) da je "CSR" imenovao lice koje će ga zastupa bez njegovog znanja; (iii) da licu koje je on ovlastio nije dozvoljeno da ga zastupa; i (iv) da je lično isključen sa ročišta prilikom razmatranja njegove poslovne sposobnosti.

50. Okružni sud u Novom Sadu je 12. marta 2005. godine potvrdio odluku donetu u prvom stepenu.

51. Podnosilac predstavke je 31. marta 2005. godine uložio reviziju Vrhovnom sudu, oslanjajući se na iste argumente. On se dalje žalio na metode i zaključke pregleda.

52. Vrhovni sud je 28. februara 2006. godine doneo odluku protiv podnosioca predstavke.

G. Drugi krug krivičnog postupka

53. Policija je 9. februara 2005. godine lišila slobode podnosioca predstavke i on je optužen za krivično delo ugrožavanja sigurnosti. Ova optužba je zasnovana na pritužbama koje su podneli V. J., sudija koji je vodio parnični postupak podnosioca predstavke, predsednik Opštinskog suda u Vrbasu i nekoliko drugih pojedinaca.

54. Podnosioca predstavke je istog dana ispitao istražni sudija Opštinskog suda u Vrbasu koji mu je odredio pritvor.

55. Istražni sudija je 14. februara 2005. godine pokrenuo zvaničnu sudsku istragu protiv podnosioca predstavke, a 23. marta 2005. godine je naložio da podnosilac predstavke bude podvrgnut psihijatrijskom pregledu.

56. Tim medicinskih stručnjaka iz KPD bolnice u Beogradu je podneo izveštaj. U izveštaju se, između ostalog, zaključuje sledeće:

"Evidentno je da je u trenutku kada je ... [podnosilac predstavke navodno izvršio predmetno krivično delo] ... imao izobličene ideje ... [o] ... sudu... [kao i o] ... sudijama i drugim ... [ljudima] ... uključenim u postupak ... uzimajući u obzir ... ličnost ... [podnosioca predstavke] i njegov ... poremećaj ... nalazimo da je njegova poslovna sposobnost da shvati važnost svojih postupaka i da njima upravlja znatno smanjena ... [ali se ne isključuje] ..."

57. Podnosilac predstavke je 9. maja pušten iz pritvora.

58. Istražni sudija je 25. maja 2005. godine ispitao jednog od članova navedenog tima medicinskih veštaka kako bi se razjasnili njihovi aktuelni zaključci u svetlu neusklađenosti sa njihovim izveštajem iz 1996. godine. Taj veštak je objasnio, između ostalog, da podnosilac predstavke pati od graničnog poremećaja ličnosti, da taj poremećaj, kao takav, nije duševno oboljenje, već da ga, takođe, karakterišu povremene psihotične epizode kada se stanje podnosioca predstavke može smatrati privremenim duševnim oboljenjem. Odlučujući faktor je posebna situacija sa kojom se podnosilac predstavke suočava i njegova reakcija na istu. U vezi sa relevantnim činjenicama, 1996. godine se sa pravom smatralo da podnosilac predstavke nije krivično odgovoran, pri čemu se njegova krivična odgovornost 2004. godine nije mogla potpuno isključiti.

59. Okružni sud u Novom Sadu je 12. septembra 2005. godine odlučio da postupak treba nastaviti pred Opštinskim sudom u Bačkoj Palanci. On je zaključio da je to neophodno jer su sve navodne žrtve u predmetu zaposlene u Opštinskom sudu u Vrbasu.

60. Opštinski sud u Bačkoj Palanci je 16. maja 2006. godine utvrdio da je podnosilac predstavke kriv i osudio ga na kaznu zatvora od šest meseci, uslovno na period od tri godine. Sud je primetio da je podnosilac predstavke već bio lišen poslovne sposobnosti, ali se oslonio na mišljenje Zatvorske bolnice iz Beograda u vezi sa njegovom krivičnom odgovornošću.

61. Advokat podnosioca predstavke, a i sam podnosilac predstavke, lično, su 30. maja 2006. godine, odnosno 31. maja 2006. godine uložili žalbu Okružnom sudu u Novom Sadu. Obe žalbe su, međutim, na kraju odbijene.

D. Pokušaj povraćaja poslovne sposobnosti podnosioca predstavke i druge relevantne činjenice

62. Podnosilac predstavke je 7. juna 2005. godine podneo predlog Opštinskom sudu u Vrbasu za povraćaj poslovne sposobnosti. Službenik je, međutim, odbio da primi ovaj predlog, pozivajući se na interni nalog potpredsednika suda od 31. maja 2005. godine na osnovu kog se ne sme primiti nijedan podnesak podnosioca predstavke dok on ne dobije staraoca.

63. "CSR" je 13. juna 2005. godine imenovao I.S., sina podnosioca predstavke, za njegovog staraoca. Centar je naveo da bi I.S. morao da pribavi njihovu saglasnost za preduzimanje "ograničenih radnji" u ime podnosioca predstavke.

64. I.S. je 23. juna 2005. godine podneo predlog Opštinskom sudu tražeći povraćaj poslovne sposobnosti podnosioca predstavke u potpunosti (2P 6/05).

65. I.S. je 25. avgusta 2005. godine podneo još jedan podnesak Opštinskom sudu sa istim ciljem (2P 8/05).

66. "CSR" je 12. septembra 2005. godine obavestio Opštinski sud da ovaj predlog neće podržati.

67. Sud je 23. septembra 2005. godine odbacio predlog od 23. juna 2005. godine, objasnivši da, pošto ne postoji saglasnost "CSR", I.S. nema osnov da pokreće predmetni postupak. Opštinski sud je istog dana odbacio i predlog od 25. avgusta 2005. godine, navodeći da je predlog ove vrste već podnet.

68. I.S. se žalio na obe odluke, ali je Okružni sud u Novom Sadu 25. januara 2006. godine potvrdio odluku koja je doneta u predmetu broj 2P6/05. On je istog dana, međutim, ukinuo odluku donetu u predmetu broj 2P 8/05, navodeći da podnesak dostavljen 25. avgusta 2005. godine nije posebno pitanje već samo dodatna molba uz prvi predlog.

69. Podnosilac predstavke je 30. marta 2006. godine podneo predlog "CSR", tražeći pokretanje sudskog postupka radi povraćaja njegove poslovne sposobnosti u potpunosti.

70. "CSR" je 20. aprila 2006. godine odbacio ovaj zahtev, navodeći da je poslovna sposobnost podnosioca predstavke ograničena zbog čega predloge ne može da podnosi lično.

71. Podnosilac predstavke je 28. aprila 2006. godine protiv ove odluke uložio žalbu, preko "CSR". Žalba je upućena Pokrajinskom sekretarijatu za zdravstvo i socijalnu politiku.

72. "CSR" je 5. juna 2006. godine odbacio ovu žalbu, navodeći da podnosilac predstavke nije ovlašćen da je podnese.

73. I.S. je 8. juna 2006. godine podneo novi predlog Opštinskom sudu (2P 4/06) za povraćaj poslovne sposobnosti podnosioca predstavke. Istog dana je podneo i identičan predlog "CSR".

74. "CSR" je 10. juna 2006. godine naveo, između ostalog, da je, kao deo ponovnog razmatranja statusa podnosioca predstavke, on ostao sklon vođenju parnica, a jedina razlika je u tome što sada njegove podneske potpisuje I.S. Tim "CSR" su činili psiholog, pravnik i socijalni radnik.

75. Podnosilac predstavke je ponovo 14. juna 2006. godine uložio žalbu protiv odluke "CSR" od 20. aprila 2006. godine, ovog puta direktno Pokrajinskom sekretarijatu.

76. I. S. je 19. jula primio dopis od Pokrajinskog sekretarijata kojim ga obaveštava da svoje predloge treba da upućuje "CSR".

77. "CSR" je 3. oktobra 2007. godine u ime podnosioca predstavke podneo zahtev za invalidsku penziju.

78. "CSR" je 21. novembra 2007. godine, između ostalog, potvrdio svoje stavove od 10. juna 2006. godine.

79. Opštinski sud je 19. decembra 2007. godine doneo odluku da združi postupke u predmetima br. 2P 8/05 i 2P 4/06, pa je 20. decembra 2007. godine pozvao "CSR" da iznese svoje mišljenje o tome da li treba pokrenuti postupak za povraćaj pune poslovne sposobnosti podnosioca predstavke.

80. "CSR" je 25. decembra 2007. godine naveo da ne postoje razlozi da se to učini, pa je Opštinski sud 26. decembra 2007. godine odbacio predmetni predlog.

81. "CSR" je 18. marta 2008. godine imenovao T.M. za novog staraoca podnosioca predstavke.

82. Podnosilac predstavke je kasnije želeo da uzme zajam da bi kupio nov automobil, ali je T.M. odbio da postupi po njegovom zahtevu. "CSR" je zatim imenovao I.S. za privremenog staraoca podnosioca predstavke samo po ovom pitanju.

83. "CSR" je 11. avgusta 2008. godine oslobodio T. M. obaveze da bude staralac podnosioca predstavke i na to mesto ponovo imenovao I. S.

II. RELEVANTNO DOMAĆE PRAVO

A. Osnovni krivični zakon (objavljen u "Službenom listu Socijalističke Federativne Republike Jugoslavije" - Sl. list SFRJ - br. 44/76, 46/77, 34/84, 37/84, 74/87, 57/89, 3/90, 38/90, 45/90 i 54/90, "Službenom listu Savezne Republike Jugoslavije" - Sl. list SRJ - br. 35/92, 16/93, 31/93, 37/93, 24/94 i 61/01 kao i u "Službenom glasniku Republike Srbije" - Sl. glasnik RS - broj 39/03)

84. Relevantne odredbe člana 12. glase kako sledi:

"(1) Nije [bio] uračunljiv učinilac koji u vreme izvršenja krivičnog dela nije mogao shvatiti značaj svog dela ili nije mogao upravljati svojim postupcima usled trajne ili privremene duševne bolesti, privremene duševne poremećenosti ili zaostalog duševnog razvoja...

(2) Učinilac ... čija je sposobnost da shvati značaj svog dela ili sposobnost da upravlja svojim postupcima bila bitno smanjena usled nekog stanja iz stava 1. ovog člana ... može se blaže kazniti ..."

B. Zakon o braku i porodičnim odnosima (objavljen u "Službenom glasniku RS", br. 22/80, 11/88, 22/93, 25/93, 35/94, 46/95 i 29/01)

85. Član 15. je predviđao da sa 18 godina starosti sva lica stiču punu poslovnu sposobnost.

86. Član 274. stav 2. je predviđao da su punoletna lica koja, zbog duševne bolesti ili "zaostalog razvoja", bitne zloupotrebe ili "starosne nemoći", ili nekog sličnog razloga, ugrožavaju svoja sopstvena prava i interese ili prava i interese drugih, delimično lišena poslovne sposobnosti.

V. Porodični zakon (objavljen u "Službenom glasniku RS", broj 18/05)

87. Član 12. stav 1. predviđa, između ostalog, da poslove zaštite porodice pomoći porodici i starateljstva vrši organ starateljstva, tj. nadležni "CSR".

88. Član 64. st. 1, 2. i 3. predviđaju da dete ispod 14 godina može da bude uključeno u pravne poslove manjeg značaja ili one koje ne povlače za sobom preuzimanje nekih obaveza. Dete uzrasta između 14 i 18 godina, međutim, može da preduzima sve pravne poslove, čak i sa prethodnom ili naknadnom saglasnošću njegovih roditelja, ili saglasnošću organa starateljstva u vezi sa posebno vrednom imovinom. Dete od 15 godina može da samostalno preduzima pravne poslove u vezi sa upravljanjem i raspolaganjem zaradom ili drugom imovinom koja je stečena radom.

89. Članovi 124, 125. stav 3. i 137. predviđaju da dete bez roditeljske brige, kao i punoletno lice lišeno poslovne sposobnosti, imaju obezbeđenog staraoca. Staraoca imenuje organ starateljstva, a on svog štićenika zastupa na isti način na koji roditelj zastupa dete. Uz prethodnu saglasnost organa starateljstva, staralac, između ostalog, može da donese odluku o preduzimanju medicinskih zahvata koji su potrebni štićeniku, da saglasnost za sve pravne poslove koje štićenik od 14 ili više godina preduzme i preduzima sve pravne poslove neophodne za upravljanje i raspolaganje prihodima koje štićenik mlađi od 15 godina stiče.

90. Član 139. predviđa da imovinom štićenika koja nije stečena njegovim radom upravlja staralac. Staralac je samostalan u vezi sa "redovnim upravljanjem" ovom imovinom, ali dodatne radnje može da preduzme samo uz prethodnu saglasnost organa starateljstva.

91. Član 140. st. 1 i 2. predviđaju da staralac, bez prethodne saglasnosti organa starateljstva, može raspolagati imovinom štićenika koja nije stečena njegovim radom.

92. Član 147. predviđa da punoletno lice može biti lišeno poslovne sposobnosti u potpunosti ili delimično ako, zbog bolesti ili problema u razvoju, ugrožava svoja prava i interese i interese drugih. Poslovna sposobnost lica koje ju je delimično lišeno je ista kao poslovna sposobnost maloletnika uzrasta između 14 i 18 godina. Sudskom odluku se određuju pravni poslovi koje lice u pitanju može samostalno preduzeti.

93. Član 132. stav 1. predviđa da organ starateljstva može, takođe, ako je neophodno, imenovati privremenog staraoca radi zaštite prava i interesa štićenika.

94. Član 148. predviđa da poslovnu sposobnost štićenika može povratiti nadležan sud pošto prestanu da postoje razlozi za lišavanje poslovne sposobnosti.

95. Porodični zakon je stupio na snagu 1. jula 2005. godine, čime je Zakon o braku i porodici stavljen van snage.

G. Zakon o vanparničnom postupku (objavljen u "Službenom glasniku RS", br. 25/82, 48/88, 46/95 i 18/05)

96. Članovi 31-44. predviđaju detalje u vezi sa postupkom za potpuno ili delimično lišavanje poslovne sposobnosti kao i njeno moguće kasnije obnavljanje.

97. Član 31. stav 1. posebno predviđa da se punoletno lice potpuno ili delimično lišava poslovne sposobnosti u zavisnosti od stepena sposobnosti da samostalno brine o svojim pravima i interesima, i pod uslovom da za to postoje pravni osnov.

98. Član 32. predviđa da postupak može pokrenuti nadležan sud po službenoj dužnosti, organ starateljstva, bračni drug, dete ili roditelj lica u pitanju, ili njegova baka i deda, braća, sestre, ili unuci, ako žive sa njim. Postupak može, takođe, pokrenuti i lice u pitanju, ako je u stanju da shvati važnost takvog predloga.

99. Član 33. stav 2. predviđa da se predlog može podneti uz neophodno ovlašćenje ako organ starateljstva ne pokrene postupak.

100. Član 35. predviđa da sud donosi odluku nakon održanog ročišta. Sud na to ročište poziva lice protiv koga se postupak vodi, predstavnika organa starateljstva, staraoca lica o kome je reč ili privremenog predstavnika, kao i lice koje je predložilo pokretanje postupka. Na ročištu sudija saslušava lice protiv koga se postupak vodi. Ako se to lice nalazi u medicinskoj ustanovi, saslušanje se obavlja u toj ustanovi.

101. Član 36. stav 1. predviđa da sud "lično saslušava" lice protiv koga se vodi postupak. Prema članu 36. stav 2. sud se, međutim, može osloboditi obaveze saslušanja ako bi ono bilo štetno za zdravlje tog lica ili ako je saslušanje nemoguće zbog duševnog ili fizičkog stanja tog lica.

102. Član 37. predviđa, između ostalog, da sud, takođe, saslušava i sva druga lica koja mogu da daju relevantne informacije.

103. Član 38. predviđa, između ostalog, da lice protiv koga se postupak vodi pregledaju najmanje dva lekara odgovarajuće specijalnosti koja daju svoje mišljenje u vezi sa njegovim mentalnim stanjem. Ako je zbog toga neophodno i ako to ne bi bilo štetno po njegovo zdravlje, nadležni sud ima pravo da naloži smeštaj lica protiv koga se postupak vodi u psihijatrijsku ustanovu u periodu od najviše tri meseca.

104. Član 42. predviđa da sud vraća punu poslovnu sposobnost, bilo na osnovu predloga organa starateljstva ili po službenoj dužnosti, kada razlozi za oduzimanje poslovne sposobnosti prestanu da postoje. Svi oni koji imaju pravo da podnesu predlog za lišenje poslovne sposobnosti mogu, takođe, podneti i predlog za njeno vraćanje.

105. Najzad, član 43. navodi da se odredbe u vezi sa lišavanjem poslovne sposobnosti primenjuju, mutatis mutandis, u postupcima u vezi sa njenim vraćanjem.

D. Zakon o parničnom postupku (objavljen u "Službenom listu SFRJ", br. 4/77, 36/77, 6/80, 36/80, 43/82, 72/82, 69/82, 58/84, 74/87, 57/89, 20/90, 27/90 i 35/91 kao i u "Službenom listu SRJ", br. 27/92, 31/93, 24/94, 12/98, 15/98 i 3/02)

106. Relevantne odredbe ovog člana predviđaju sledeće:

Član 79.

"Stranka koja ima punu parničnu sposobnost može lično preduzimati sve radnje u postupcima (parnična sposobnost).

Punoletno lice čija je parnična sposobnost delimično ograničena ... [može da zastupa] ... u granicama svoje [postojeće] poslovne sposobnosti.

Član 82.

"U toku celog postupka [parnični] sud će po službenoj dužnosti paziti da li lice koje se pojavljuje kao stranka može [zapravo] biti stranka u postupku i da li je parnično sposobno ..."

III. RELEVANTNA MEĐUNARODNA DOKUMENTA

107. Komitet ministara Saveta Evrope je 23. februara 1999. godine usvojio "Načela u vezi sa pravnom zaštitom nesposobnih odraslih lica", Preporuka broj R (99) 4. Relevantne odredbe ovih načela glase kako sledi:

Načelo 2 - Fleksibilnost u pravnom odgovoru

"1. Mere za zaštitu i drugi pravni dogovori na raspolaganju za zaštitu ličnih i ekonomskih interesa nesposobnih odraslih lica treba da budu dovoljni, u obimu i fleksibilnosti, da omoguće odgovarajuće pravne odgovore koji će se dati za različite stepene nesposobnosti i razne situacije. ...

4. Obim mera zaštite treba da obuhvati, u odgovarajućim slučajevima, one mere koje ne ograničavaju poslovnu sposobnost lica o kome je reč."

Načelo 3 - Maksimalna zaštita sposobnosti

"1. Zakonodavni okvir treba, onoliko koliko je moguće, da prizna da mogu da postoje različiti stepeni nesposobnosti i da nesposobnost može da varira s vremena na vreme. Shodno tome, mera zaštite ne treba automatski da ima za rezultat potpuno odstranjivanje poslovne sposobnosti. Međutim, ograničenje poslovne sposobnosti treba da je moguće kada se pokaže da je neophodno radi zaštite lica u pitanju.

2. Posebno, mera zaštite ne treba automatski da liši lice o kome je reč prava glasa, ili da napiše testament, ili da pristanak ili odbije pristanak na neku intervenciju u oblasti zdravlja, ili da donosi druge odluke ličnog karaktera u bilo kom trenutku kada mu to sposobnost dozvoljava da učini. ..."

Načelo 6 - Proporcionalnost

"1. Kada je potrebna neka mera zaštite, ona treba da bude proporcionalna stepenu sposobnosti lica o kome je reč i primerena pojedinačnim okolnostima i potrebama lica o kome je reč.

2. Mera zaštite treba da se meša u poslovnu sposobnost, prava i slobode lica o kome je reč u minimalnoj meri koja je spojiva sa postizanjem svrhe intervencije. ..."

Načelo 13 - Pravo na lično saslušanje

"Lice o kome je reč treba da ima pravo da bude lično saslušano u bilo kom postupku koji bi mogao da utiče na njegovu poslovnu sposobnost."

Načelo 14 - Trajanje razmatranja i žalba

"1. Mere zaštite treba, kad god je moguće i odgovarajuće, da budu ograničenog trajanja. Treba razmotriti preduzimanje periodičnih revizija. ...

3. Treba da postoji odgovarajuće pravo žalbe."

PRAVO

I. PRELIMINARNI PRIGOVOR VLADE

108. Vlada je iznela da je deo predstavke nekompatibilan ratione temporis sa odredbom Konvencije zato što se odnosi na događaje pre nego što ju je Srbija ratifikovala.

109. Podnosilac predstavke nije dao komentar.

110. Sud primećuje da je, u skladu sa opšte prihvaćenim načelima međunarodnog prava, Visoka strana ugovornica jedino obavezna po Konvenciji u vezi sa događajima koji su se desili posle njenog stupanja na snagu. On dalje primećuje da je Srbija ratifikovala Konvenciju 3. marta 2004. godine i da su se neki događaji, na koje se poziva predstavka u predmetnom slučaju, zaista desili pre tog datuma. Sud prema tome ima nadležnost ratione temporis da razmatra pritužbe podnosioca predstavke u onoj meri u kojoj se one odnose na događaje posle 3. marta 2004. godine. On će, uprkos tome, iz razloga konteksta i prilikom razmatranja pritužbi podnosioca predstavke u celini, takođe, uzeti u obzir bilo koje i sve relevantne događaje pre tog datuma (videti, mutatis mutandis, Sovtransavto Holding protiv Ukrajine, broj 48553/99, st. 54-58, ECHR 2002 - VII). Shodno tome, preliminarni prigovor Vlade se mora odbiti.

111. Sud primećuje da pritužbe podnosioca predstavke nisu očigledno neosnovane u smislu člana 35. stav 3. Konvencije. On dalje primećuje da nisu nedopuštene ni po kom drugom osnovu. One se prema tome moraju proglasiti dopuštenim.

II. NAVODNA POVREDA ČLANA 6. STAV 1. KONVENCIJE

112. Podnosilac predstavke se žalio, prema članu 6. stav 1. Konvencije na povredu prava na pravično suđenje u postupku u vezi sa utvrđivanjem njegove poslovne sposobnosti.

113. Podnosilac predstavke se dalje žalio, u okviru iste odredbe, da mu je onemogućen pristup sudu u vezi sa njegovim predlogom da mu se poslovna sposobnost potpuno vrati.

114. Član 6. stav 1. Konvencije glasi kako sledi:

"....Svako, tokom odlučivanja o njegovim (ili njenim) građanskim pravima i obavezama ... ima pravo na pravičnu ... raspravu u razumnom roku ... pred nepristrasnim sudom ..."

A. U vezi sa pritužbom podnosioca predstavke na pravičnost postupka za ocenjivanje njegove poslovne sposobnosti

1. Argumenti koje su strane iznele

115. Podnosilac predstavke je ponovo potvrdio svoju pritužbu. On je posebno naglasio način i okolnosti u kojima je postupak pokrenut, njegovo isključenje sa završnog ročišta održanog 22. februara 2005. godine, nedostatak delotvornog zastupanja tom prilikom, nedoslednost postojećih medicinskih izveštaja i, najzad, nedovoljno obrazložene odluke domaćih sudova.

116. Vlada je tvrdila da je sporni postupak bio pravičan u smislu člana 6. stav 1. Konvencije.

117. Posebno, odluka Opštinskog suda da po službenoj dužnosti pokrene postupak za ocenjivanje poslovne sposobnosti podnosioca predstavke ne bi mogla, sama po sebi, da dovede do zaključka da je navedeni sud prekršio načelo procesne pravičnosti. Određeni sudski postupci su morali da se pokrenu po službenoj dužnosti zato što je, između ostalog, stranka o kojoj je reč nesposobna da to sama učini.

118. Opštinski sud je 21. marta 2002. godine pokrenuo i postupak za ocenjivanje poslovne sposobnosti podnosioca predstavke i naložio da podnosilac predstavke bude podvrgnut psihijatrijskom pregledu. On je, takođe, dao i odgovarajuće obrazloženje s tim u vezi.

119. Razlog za pokretanje postupka u pitanju je bio da se utvrdi sposobnost podnosioca predstavke da samostalno brine o svojim pravima i interesima, pri čemu je njegova preterana sklonost ka parničenju bila samo relevantna činjenična indikacija u tom smislu.

120. U skladu sa ZVP, Opštinski sud nije imao obavezu da podnese "predlog po službenoj dužnosti" za pokretanje predmetnog postupka. Umesto toga, pošto je uzeo u obzir predloge koje je dao Okružni sud i Vrhovni sud, i pošto je dobio saglasnost "CSR", on je usvojio odluku da pokrene predmetni postupak i time u potpunosti postupio prema relevantnom domaćem zakonodavstvu.

121. Opštinski sud je, takođe, postupio u skladu sa članom 36. stav 2. ZVP, pošto je odlučio da nije bilo potrebe da se podnosilac predstavke lično sasluša 22. februara 2005. godine. Podnosilac predstavke je već bio saslušan u sudu nekoliko puta pre toga, njegov privremeni staralac je prisustvovao predmetnom ročištu, a postojali su i obavezujući forenzički kao i drugi obrazloženi dokazi da se o osnovanosti predmeta odluči u njegovom odsustvu. Opštinski sud je dalje opravdano pretpostavio da se, ako se pozove, podnosilac predstavke neće moći propisno saslušati zbog njegovog stanja i/ili da bi saslušanje imalo štetan uticaj na njegovo zdravlje. U svakom slučaju, čak i da je podnosilac predstavke saslušan, Opštinski sud ne bi mogao doći do drugačijeg zaključka.

122. Imenovanje privremenog staraoca 12. februara 2005. godine, koji će ga zastupati, bilo je u najboljem interesu podnosioca predstavke i, kao takvo, nije u sebi sadržalo nikakav skriveni scenario. U skladu sa članom 35. stav 2. ZVP, jasno je da lice koje je podnosilac predstavke ovlastio da ga zastupa nije imalo pravo da prisustvuje završnom ročištu u postupku. Privremeni staralac koga je imenovao "CSR" je bio profesionalac, potpuno posvećen zaštiti interesa podnosioca predstavke, što se ne može osporiti samo na osnovu toga što nije pobijao brojne dokaze koji pokazuju da se poslovna sposobnost podnosioca predstavke mora ograničiti.

123. Podnosilac predstavke je imao sve mogućnosti da prezentuje svoj predmet, a razni izveštaji veštaka u vezi sa njegovim mentalnim stanjem se nisu međusobno isključivali, pošto je pitanje krivične odgovornosti podnosioca predstavke bilo posebno i različito od pitanja njegove poslovne sposobnosti u parničnom kontekstu. Najzad, Vlada je tvrdila da je Opštinski sud prikupio i temeljno razmotrio razne dokaze i da je na kraju doneo opravdan zaključak.

2. Ocena Suda

124. U većini ranijih predmeta pred Sudom u kojima je reč o "licima bolesnog uma", domaći postupci su bili u vezi sa njihovim pritvorom i stoga su razmatrani prema članu 5. Konvencije. Međutim, Sud je dosledno utvrđivao da su "proceduralna obezbeđenja prema članu 5. st. 1 i 4. veoma slična onima prema članu 6. stav 1. Konvencije (videti, na primer, Winterwerp protiv Holandije, 24. oktobar 1979. godine, stav 60, serija A broj 33; Sanchez-Reisse protiv Švajcarske, presuda od 21. oktobra 1986. godine, serija A broj 107; Kampanis protiv Grčke, 13. jul 1995. godine, serija A broj 318-B; Ilijkov protiv Bugarske, broj 33977/96, stav 103, 26. jul 2001. godine). Prema tome, prilikom odlučivanja da li je predmetni postupak bio "pravičan", Sud će se pozvati, mutatis mutandis, na svoju sudsku praksu prema čl. 5. stav 1. (e) i 5. stav 4. Konvencije, kao i na član 6. stav 1. iste.

125. Sud podseća da prilikom odlučivanja da li nekog pojedinca treba zadržati u pritvoru kao "lice bolesnog uma", nacionalnim organima se priznaje da imaju određeni prostor za procenu. Domaći organi na prvom mestu treba da ocene dokaze iznete u konkretnom slučaju. Zadatak Suda je da razmotri odluke tih organa prema Konvenciji (videti Luberti protiv Italije, presuda od 23. februara 1984. godine, serija A broj 75, stav 27.).

126. U kontekstu člana 6. stav 1. Konvencije, Sud pretpostavlja da u slučajevima koji uključuju duševno bolesno lice domaći sudovi, takođe, treba da uživaju određeni prostor za procenu. Tako, na primer, oni mogu da prave relevantne proceduralne dogovore kako bi se osigurala pravilna primena pravde, zaštita zdravlja lica o kome je reč itd. Međutim, takve mere ne bi trebalo da utiču na samu suštinu prava podnosioca predstavke na pravično suđenje garantovano članom 6. (videti, između ostalog, Shtukaturov protiv Rusije, broj 44009/05, stav 68., 27. mart 2008. godine).

127. U konkretnom slučaju, Sud prvo primećuje da je podnosilac predstavke bio isključen sa završnog ročišta i da prema tome nije mogao da lično ospori izveštaj veštaka koji preporučuje delimično lišavanje njegove poslovne sposobnosti (videti st. 47. i 48. u gornjem tekstu). Drugo, u odluci Opštinskog suda u vezi sa tim samo je navedeno da lično pojavljivanje podnosioca predstavke ne bi bilo "svrsishodno", u njoj nema dodatnog obrazloženja, a na član 36. stav 2. ZVP jedva da se poziva (videti st. 48 i 101. u gornjem tekstu). Treće, ni učešće podnosioca predstavke se nije moglo opravdano isključiti na osnovu proizvoljne pretpostavke o njegovoj hipotetičkoj "nesposobnosti", kako je Vlada kasnije tvrdila. Najzad, s obzirom na informacije sadržane u spisu predmeta, iako je podnosilac predstavke imao pravnicu koju je Država imenovala da ga zastupa na predmetnom ročištu, on nije imao mogućnost da se sa njom sastane i da joj da uputstva kako da vodi predmet (videti st. 47. i 48. u gornjem tekstu).

128. S obzirom na gore navedeno i bez obzira na njegovu spremnost da prihvati stav Vlade da se razni izveštaji veštaka nisu međusobno isključivali, per se, (videti st. 123, 84, 86, 92. i 97. u gornjem tekstu, tim redosledom), Sud zaključuje da predmetni postupak, "uzet u celini" (videti Barberá, Messegué i Jabardo protiv Španije, 6. decembar 1988. godine, stav 68, serija A broj 146), nije ispunio zahtev pravičnog suđenja. Shodno tome, on utvrđuje povredu člana 6. stav 1. Konvencije.

B. U vezi sa pritužbom podnosioca predstavke da mu je onemogućen pristup sudu po pitanju njegovog predloga da mu se poslovna sposobnost vrati u potpunosti

1. Argumenti koje su strane iznele

129. Podnosilac predstavke je ponovo potvrdio svoju pritužbu, dodavši da njegova nesposobnost da pokrene postupak za obnavljanje njegove poslovne sposobnosti, čak i uz saglasnost staraoca, predstavlja povredu člana 6.

130. Vlada je primetila da zbog duševnog oboljenja neka ograničenja korišćenja "prava na suđenje" mogu biti zakonita. Sklonost podnosioca predstavke ka nesnosnom vođenju parnica nije služila njegovim najboljim interesima, niti zapravo najboljim interesima Države, koja ima ograničena sredstva da se bavi velikim brojem predmeta u svojoj nadležnosti.

131. U vezi sa posebnim pokušajima da se poslovna sposobnost podnosioca predstavke povrati u potpunosti, Vlada je tvrdila da su domaći organi propisno primenjivali relevantno domaće pravo, koje je i samo potpuno u skladu sa Konvencijom. Podnosilac predstavke je imao mogućnost da se ovaj postupak pokrene u bilo kom trenutku kada su relevantni dokazi to opravdavali. Najzad, Vlada je istakla da između raznih izveštaja veštaka nije bilo kontradiktornosti.

2. Ocena Suda

132. U presudi u predmetu Golder protiv Ujedinjenog Kraljevstva od 21. februara 1975. godine Sud je utvrdio da član 6. stav 1. "obezbeđuje svakome pravo da se zahtev u vezi sa građanskim pravima i obavezama razmatra pred sudom ili tribunalom" (stav 36, serija A broj 18). Na ovo "pravo na suđenje", gde je pravo na pristup sudu jedan aspekt, može se svako osloniti ako smatra na dokazivom osnovu da je mešanje u vršenje njegovog (građanskog) prava nezakonito i ako se žali da nije bilo prilike da zahtev dostavi sudu prema uslovima iz člana 6. stav 1. (videti, između ostalog, Roche protiv Ujedinjenog Kraljevstva [VV], broj 32555/96, stav 117, ECHR 2005-H).

133. Naravno, pravo na pristup sudu nije apsolutno i može biti predmet ograničenja (videti Ashingdane v. Ujedinjenog Kraljevstva, 28. maj 1985. godine, stav 57, serija A broj 93). Prilikom izrade takvih propisa, Države ugovornice uživaju određeni prostor za procenu (videti, mutatis mutandis, Klass i drugi protiv Nemačke, presuda od 6. septembra 1978. godine, serija A broj 28, str. 23, stav 49.). I pored toga, primenjena ograničenja ne smeju ograničiti ili smanjiti pristup koji ostaje pojedincu na takav način ili u tom obimu da je ugrožena sama suština prava. Štaviše, ograničenje neće biti kompatibilno sa članom 6. stav 1. ako ne teži legitimnom cilju i ako ne postoji razuman odnos proporcionalnosti između upotrebljenih sredstava i cilja kome se teži (videti, među mnogim drugim, presudu u predmetu Ashingdane citiranu u gornjem tekstu, stav 57).

134. U vezi sa konkretnim slučajem i čak pod pretpostavkom da je ograničenje prava podnosioca predstavke na pristup sudu bilo u potpunosti u skladu sa relevantnim domaćim zakonom i da je težilo legitimnom cilju, mišljenje ovog suda je da je ono uprkos tome neproporcionalno. Prvo, iako su podnosilac predstavke i njegov staratelj podneli brojne predloge u tom smislu, četiri godine kasnije sud tek treba da razmatra osnovanost potpunog vraćanja poslovne sposobnosti podnosiocu predstavke (videti st. 62-83. u gornjem tekstu). Drugo, u tom vremenu i sasvim odvojeno od naizgled prilično površnog razmatranja stanja podnosioca predstavke od strane "CSR" u dva navrata (videti st. 74. i 78. u gornjem tekstu), u ovom kontekstu nije preduzet sveobuhvatan psihijatrijski pregled podnosioca predstavke. Najzad, važeće domaće zakonodavstvo koje izgleda da ne predviđa periodično ponovno razmatranje stanja podnosioca predstavke od strane suda (videti st. 94. i 104. u gornjem tekstu, videti, takođe, stav 107, Načelo 14, u gornjem tekstu), ključnu, skoro neograničenu, ulogu u vezi sa ovim, umesto toga, daje "CSR" (videti st. 79. i 80. u gornjem tekstu kao i stav 124. u gornjem tekstu i, mutatis mutandis, X protiv Ujedinjenog Kraljevstva, 5. novembar 1981. godine, st. 53. i 54, serija A broj 46).

135. Gore navedena razmatranja su dovoljna da omoguće Sudu da zaključi da je ugrožena sama suština prava podnosioca predstavke na suđenje. Shodno tome došlo je do povrede člana 6. stav 1. Konvencije.

III. NAVODNA POVREDA ČLANA 8. KONVENCIJE

136. Prema članu 8. Konvencije, podnosilac predstavke se žalio da je njegovo delimično lišavanje poslovne sposobnosti bilo neproporcionalno i da je, kao takvo, povredilo pravo na poštovanje njegovog privatnog života.

137. Član 8. Konvencije glasi kako sledi:

"1. Svako ima pravo na poštovanje ličnog i porodičnog života...

2. Državni organi se neće mešati u ostvarivanje ovog prava sem kao što je predviđeno zakonom i kao što je neophodno u demokratskom društvu... radi zaštite zdravlja ili morala, ili radi zaštite prava i sloboda drugih lica."

A. Argumenti koje su strane iznele

138. Podnosilac predstavke je tvrdio da pokretanje navodno beznačajnih parnica nije mogao biti dovoljan razlog da bude delimično lišen poslovne sposobnosti i da se, čak i da je bilo potrebe da se zaštiti javni interes, to moglo lako postići značajno blažim sredstvima.

139. Vlada je ponovo navela argumente prema članu 6. u gornjem tekstu i zaključila da podnosilac predstavke nije pretrpeo povredu člana 8. Ona je dalje primetila da su odluke domaćih sudova usvojene u skladu sa relevantnim domaćim zakonodavstvom, da su težile legitimnom cilju zaštite prava podnosioca predstavke, kao i prava drugih lica, i da su proporcionalne s obzirom na činjenicu da nisu postojala druga blaža sredstva.

B. Ocena Suda

140. Sud podseća da će svako mešanje u pravo pojedinca na poštovanje njegovog privatnog života predstavljati povredu člana 8. osim ako nije "u skladu sa zakonom", ako teži legitimnom cilju ili ciljevima prema stavu 2, i ako je "neophodno u demokratskom društvu" u smislu da je proporcionalno ciljevima kojima teži.

141. Posebno, organi moraju da postignu pravičnu ravnotežu između interesa lica "bolesnog uma" i drugih legitimnih interesa. Međutim, po pravilu, u takvom složenom pitanju kao što je utvrđivanje nečije duševne sposobnosti, organi treba da uživaju veliki prostor za procenu. Ovo se najčešće objašnjava činjenicom da je za nacionalne organe dobro da imaju direktan kontakt sa licima o kojima je reč i da su zbog toga oni u najboljoj poziciji da odluče o takvim pitanjima. Zadatak Suda je pre da razmatra odluke koje su usvojili nacionalni organi prema Konvenciji u vršenju njihovih ovlašćenja (videti, mutatis mutandis, Bronda protiv Italije, presuda od 9. juna 1998. godine, Izveštaji 1998-IV, str. 1491, stav 59).

142. Prostor za procenu koji će se odobriti nadležnim domaćim organima će varirati prema prirodi pitanja i važnosti interesa u pitanju (videti Elsholz protiv Nemačke [VV], broj 25735/94, stav 49, ECHR 2000-VIII). Strože razmatranje je potrebno u vezi sa ozbiljnim ograničenjima u sferi privatnog života.

143. Dalje, Sud podseća da, dok član 8. Konvencije ne sadrži izričite proceduralne zahteve, "postupak donošenja odluka uključen u mere mešanja mora biti pravičan i takav da obezbeđuje potrebno poštovanje interesa zaštićenih članom 8." (videti Görgúlú protiv Nemačke, broj 74969/01, stav 52, 26. februar 2004. godine). Obim prostora za procenu Države stoga zavisi od kvaliteta postupka donošenja odluka. Ako u tom postupku postoje neki ozbiljni nedostaci, zaključci domaćih organa će više biti izloženi kritici (videti, mutatis mutandis, Sahin protiv Nemačke, broj 30943/96, stav 46. i dalje, 11. oktobar 2001. godine).

144. U konkretnom slučaju, Sud primećuje da ograničenje poslovne sposobnosti podnosioca predstavke bez sumnje predstavlja mešanje u njegov "privatni život". Čak i pod pretpostavkom da je ovo mešanje u "skladu sa zakonom" i da domaći organi teže "legitimnom cilju", u smislu člana 8. stav 2, Sud je mišljenja da upotrebljena sredstva nisu bila proporcionalna ciljevima kojima se teži. Posebno, dok je ograničenje poslovne sposobnosti podnosioca predstavke (uključujući i njegovu nesposobnost da samostalno učestvuje u pravnim poslovima, podnese zahtev za invalidsku penziju, odlučuje o lečenju, ili čak dobije i kredit) veoma ozbiljno, postupak na osnovu koga su domaći sudovi doneli takve odluke je sam po sebi bio fundamentalno manjkav (videti st. 127. i 128). Štaviše, nekih četiri godine kasnije i uprkos ponovljenim predlozima u tom smislu, poslovnu sposobnost podnosioca predstavke sud tek treba ponovo da razmatra u pogledu osnovanosti (videti st. 134. i 135). Najzad, Sud potvrđuje da se pravnom sistemu mora dozvoliti da se sam zaštiti od nesnosnih tužilaca, ali smatra da je na domaćim organima da ustanove delotvoran sudski mehanizam koji će se baviti zahtevima takvih tužilaca, bez pribegavanja dodatnim merama koje pogađaju njihovu poslovnu sposobnost.

145. Prema tome, došlo je do kršenja prava podnosioca predstavke na poštovanje njegovog privatnog života i povrede člana 8. Konvencije.

IV. NAVODNA POVREDA ČLANA 13. KONVENCIJE

146. Najzad, podnosilac predstavke se žalio prema članu 13. Konvencije da mu postupak koji je imao za rezultat delimično lišavanje njegove poslovne sposobnosti nije obezbedio delotvoran pravni lek za povredu njegovog privatnog života, i da su svi njegovi kasniji pokušaji da se ova odluka ponovo razmotri odbačeni bez razmatranja njihove osnovanosti.

147. Sud je mišljenja da je ova pritužba, iako parafrazirana u izvesnoj meri, u suštini ista kao pritužbe već razmatrane prema članu 6. stav 1. S obzirom na njegovo mišljenje u vezi sa ovom odredbom, Sud smatra da pritužba podnosioca predstavke prema članu 13. ne zahteva da bude posebno razmatrana u pogledu osnovanosti.

V. PRIMENA ČLANA 41. KONVENCIJE

148. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

149. Podnosilac predstavke je tražio 20.000 evra (EUR) za pretrpljenu nematerijalnu štetu.

150. Vlada je osporila ovaj zahtev.

151. Sud smatra da je podnosilac predstavke pretrpeo izvesnu nematerijalnu štetu koja se ne može dovoljno nadoknaditi samo utvrđivanjem povrede Konvencije. S obzirom na karakter povreda utvrđenih u konkretnom predmetu i procenjujući na pravičnoj osnovi, Sud podnosiocu predstavke dodeljuje 12.000 evra po ovom osnovu.

B. Troškovi

152. Podnosilac predstavke je, takođe, tražio naknadu od 3.360 evra na ime advokatskih troškova u postupku pred Sudom. On je dostavio ugovor o troškovima između njega i g. Y. Grozev, kao i pregled satnice angažovanja advokata.

153. Po mišljenju Vlade, ovaj zahtev je previsok.

154. Prema praksi Suda, podnosilac predstavke ima pravo na naknadu troškova samo u onoj meri u kojoj je pokazano da su oni stvarno i neophodno nastali i da su opravdani u pogledu iznosa. U predmetnom slučaju, na osnovu dokumenata koje poseduje i gore navedenih kriterijuma, Sud smatra da je opravdano da se podnosiocu predstavke dodeli iznos od 3.000 evra za postupak pred njim.

V. Zatezna kamata

155. Sud smatra da je primereno da zatezna kamata bude zasnovana na najnižoj kamatnoj stopi Evropske centralne banke uz dodatak od tri procentna poena.

 

IZ TIH RAZLOGA, SUD JEDNOGLASNO

1. Proglašava predstavku dopuštenom,

2. Utvrđuje da je došlo do povrede člana 6. stav 1. Konvencije u vezi sa pravičnošću postupka koji je imao za rezultat delimično lišavanje podnosioca predstavke poslovne sposobnosti;

3. Utvrđuje da je došlo do povrede člana 6. stav 1. Konvencije u vezi sa pravom podnosioca predstavke na pristup sudu radi vraćanja njegove poslovne sposobnosti u potpunosti;

4. Utvrđuje da je došlo do povrede člana 8. Konvencije;

5. Utvrđuje da nije neophodno da se posebno razmatra pritužba prema članu 13. Konvencije;

6. Utvrđuje

(a) da Tužena država treba da isplati podnosiocu predstavke, u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije, sledeće iznose, koji će biti pretvoreni u srpske dinare po kursu koji će važiti na dan isplate:

(i) 12.000 evra (dvanaest hiljada evra) na ime pretrpljene nematerijalne štete, plus svaki porez koji podnosilac predstavke može platiti;

(ii) 3.000 evra (tri hiljade evra) na ime troškova, plus svaki porez koji podnosilac predstavke može platiti;

(v) da po isteku gore navedena tri meseca do isplate, treba platiti običnu kamatu na gore navedene iznose po stopi koja je jednaka najnižoj kamatnoj stopi Evropske centrale banke uz dodatak od tri procentna poena;

7. Odbija preostali deo zahteva podnosioca predstavke za pravično zadovoljenje.

 

Sastavljeno na engleskom i dostavljeno u pisanoj formi 13. oktobra 2009. godine, prema Pravilu 77 st. 2. i 3. Poslovnika Suda.

Françoise Elens-Passos,
Zamenik Sekretara odeljenja

F. TULKENS, 
Predsednik