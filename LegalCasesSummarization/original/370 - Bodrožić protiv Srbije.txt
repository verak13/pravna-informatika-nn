SAVET EVROPE
EVROPSKI SUD ZA LjUDSKA PRAVA

DRUGO ODELjENjE
PREDMET BODROŽIĆ protiv SRBIJE
(Predstavka broj 32550/05)

PRESUDA

STRAZBUR
23. jun 2009. godine

Ova presuda će postati pravosnažna u okolnostima predviđenim članom 44. stav 2. Konvencije. Moguće su redaktorske promene.

 

U predmetu Bodrožić protiv Srbije, Evropski sud za ljudska prava (Drugo odeljenje) zasedajući u veću u čijem su sastavu bili:

Françoise Tulkens, predsednik,

Ireneu Cabral Barreto,

Vladimiro Zagrebelsky,

Danute Jočiene,

Dragoljub Popović,

András Sajó,

Nona Tsotsoria, sudije,

i Françoise Elens-Passos, zamenik sekretara Odeljenja,

posle većanja na zatvorenoj sednici održanoj 2. juna 2009. godine, izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (broj 32550/05), koju je Sudu podneo protiv državne zajednice Srbija i Crna Gora prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija") državljanin Srbije, g. Željko Bodrožić (u daljem tekstu: "Podnosilac predstavke"), dana 23. avgusta 2005. godine. Od 3. juna 2006. godine, posle Deklaracije o nezavisnosti Crne Gore, Srbija je isključiva strana ugovornica u postupcima pred Sudom.

2. Podnosioca predstavke, kome je pružena pravna pomoć, zastupao je g. V. Lipovan, advokat iz Kikinde. Vladu državne zajednice Srbija i Crna Gora, a, kasnije, Vladu Srbije (u daljem tekstu: "Vlada") zastupao je njen zastupnik, g. S. Carić.

3. Podnosilac predstavke je tvrdio da su povređena njegova prava na slobodu izražavanja i na pravično suđenje.

4. Dana 13. septembra 2006. godine Sud je odlučio da Vladu obavesti o predstavci. Primenjujući član 29. stav 3. Konvencije, rešio je da osnovanost predstavke razmatra istovremeno kada i dopuštenost.

ČINjENICE

I. OKOLNOSTI PREDMETA

5. Podnosilac predstavke je rođen 1970. godine i živi u Kikindi.

6. Podnosilac predstavke je novinar i član jedne političke stranke. U vreme spornih događaja, on je, takođe, bio urednik lokalnih nedeljnih novina, Kikindske.

7. Podnosilac predstavke je 3. oktobra 2003. godine objavio članak o izvesnom istoričaru, J. P., pod naslovom Reč ima fašista. U svom članku, podnosilac predstavke je napisao:

"J. P., istoričar, koji je, tokom osamdesetih i devedesetih godina prošlog veka ispisivao kilometre raznih uvreda i kleveta na račun Miloševića i njegovog ... režima, ponovo je došao u žižu javnosti zahvaljujući ... novinara Televizije Novi Sad ..., koji ga je pozvao da gostuje u emisiji ’Otkopčano’. A J. P. ne bi bio to što jeste (idiot), da nije iskoristio još jednu priliku da iznese svoje fašistoidne stavove. Tako je na kanalu državne televizije..., ispričao kako je Baranja pod hrvatskom okupacijom, kako su Slovaci, Rumuni i, pre svega, Mađari u Vojvodini kolonisti... Prema mišljenju [J. P.], Hrvata uopšte i nema u Vojvodini ..., a Mađari su velikim delom Sloveni... zbog toga što imaju ’tako lepo slovensko lice’ ...

U ove tri sedmice nakon emisije, oglasile su se mnoge nevladine organizacije i pojedinci i poneka politička stranka... [Oni] su zatražili od Saveta za radiodifuziju, pozivajući se na tačku 6 njegovih preporuka koja predviđa ... da su ’svi emiteri dužni da poštuju ... odredbe o suzbijanju govora mržnje’, da preduzmu mere protiv [nacionalne] TV ...

Reagovali su i ministar kulture i medija i drugi zvaničnici.

Poslednje vesti govore da Radiodifuzna agencija prikuplja relevantne podatke o emisiji ... Dotle, J. P. sigurno likuje jer je svoje izopačene stavove još jednom uspeo da plasira u javnost. Nakon petooktobarskih promena, ovaj profesionalni 'pljuvač’ je ....postavljen za direktora Istorijskog arhiva Srbije ... do nedavno, kada ga je Vlada smenila. I tada je dobio priliku u nekim tabloidima ... da [kritikuje] aktuelnu Vladu i ’nepostojeće narode’. ’Otkopčano’ je samo poslednja epizoda ovog aktiviste ... koji je verovatno ... zagađivati našu sredinu dugo vremena."

8. J. P. je 10. oktobra 2003. godine protiv podnosioca predstavke pokrenuo privatni krivični postupak zbog uvrede kod Opštinskog suda u Kikindi.

9. Na ročištu koje je održano 17. novembra 2003. godine, podnosilac predstavke je izjavio da "nije želeo da se poravna sa privatnim tužiocem [J. P.] zato što je on član fašističkog pokreta u Srbiji". Zbog ove izjave, J. P. je 5. januara 2004. godine pokrenuo novi krivični postupak za klevetu protiv podnosioca predstavke.

10. Teritorijalna nadležnost u ovom predmetu je kasnije preneta Opštinskom sudu u Zrenjaninu, koji je rešio da ova dva predmeta združi.

11. Sud je ročište zakazao za 15. april 2004. godine, a poziv za ovo ročište je uručen podnosiocu predstavke zajedno sa drugom privatnom krivičnom tužbom J. P. 11. marta 2004. godine. Podnosilac predstavke nije došao na ročište.

12. Sud je sledeće ročište zakazao za 23. septembar 2004. godine, za koje je podnosilac predstavke primio poziv 24. juna 2004. godine. On se opet nije pojavio na sudu.

13. Podnosilac predstavke iznosi da nijedan od ovih sudska poziva nije propisno primio, pošto su oni bili upućeni na adresu novina, gde on više nije bio zaposlen. Međutim, ispostavilo se da je on lično potpisao potvrde o prijemu za oba sudska poziva.

14. Na sledećem glavnom ročištu 15. decembra 2004. godine, podnosilac je u sud došao u pratnji policije. Advokat ga je sačekao u zgradi suda i podneo je predlog sudiji da se ročište odloži kako bi se upoznao sa optužbama u pitanju.

15. Predsedavajući sudija je podnosiocu predstavke i njegovom advokatu odobrio 30 minuta da pripreme odbranu podnosioca predstavke. Posle 20 minuta advokat podnosioca predstavke je rekao da su spremni za ročište.

16. Sud je održao glavno ročište i presudu doneo istog dana, utvrdivši da je podnosilac predstavke kriv za uvredu zbog objavljenog članka i za klevetu zbog izjave koju je dao u sudu na ročištu 17. novembra 2003. godine. Sud je podnosioca predstavke kaznio novčanom kaznom od 15.000 dinara, približno 162 evra i naložio mu da J. P. isplati još RSD 20.700 (približno 225 evra) na ime troškova postupka.

17. Opštinski sud u Zrenjaninu je u svojoj presudi utvrdio, inter alia, da je opisivanje nekoga kao "fašiste" uvredljivo, s obzirom da istorijske konotacije tog izraza "predstavljaju tragediju i zlo". Sud je odbacio tvrdnju podnosioca predstavke da je on samo izneo svoje sopstveno političko mišljenje, pošto je formiranje fašističkih političkih stranaka ili pokreta nelegalno prema domaćem pravu. Saglasno tome, podnosilac predstavke propustio je da poštuje ljudsko dostojanstvo J. P. Ako se osećao lično uvređenim nekom od izjava J. P. datih u televizijskom programu ili na drugom mestu, podnosilac predstavke je trebalo da pribegne odgovarajućem pravnom sredstvu.

18. Na osnovu žalbe podnosioca predstavke, Okružni sud u Zrenjaninu je 9. marta 2005. godine potvrdio prvostepenu presudu. Sud je zaključio da su izjave J. P. proizvod njegovog stručnog mišljenja kao istoričara. Pošto reč "fašizam" znači uništenje ljudi na osnovu nacionalne pripadnosti i/ili religije, jasno je da to nije bio predmet izjava J. P. Članak podnosioca predstavke je prema tome imao isključivi cilj da uvredi J. P. korišćenjem ovog izraza i time što ga je još nazvao "idiotom".

19. Drugostepeni sud je dalje utvrdio da su navodi podnosioca predstavke o nepravilnom pozivanju u sud i nemogućnosti da pripremi svoju odbranu neosnovani, utvrdivši da je on propisno pozvan u sud dva puta, ali se nije pojavio. Štaviše, na ročištu održanom 15. decembra 2004. godine podnosilac predstavke i njegov advokat su imali priliku da se konsultuju i pripreme njegovu odbranu, a posle 20 minuta su izjavili da su spremni za ročište.

20. Ispostavilo se da je J. P. pokrenuo još jedan krug postupaka protiv podnosioca predstavke - parničnu tužbu za naknadu nematerijalne štete - i da su domaći sudovi naložili podnosiocu predstavke da mu isplati obeštećenje u iznosu od RSD 50.000 (približno 540 evra). Međutim, podnosilac predstavke ove postupke nije obuhvatio svojim pritužbama koje je podneo Sudu.

II. RELEVANTNO DOMAĆE PRAVO

21. Relevantne odredbe Krivičnog zakona Republike Srbije (objavljen u "Službenom glasniku Republike Srbije" - Sl. glasnik RS - br. 26/77, 28/77, 43/77, 20/79, 24/84, 39/86, 51/87, 6/89, 42/89, 21/90, 16/90, 49/92, 23/93, 67/93, 47/94, 17/95, 44/98, 10/02, 11/02, 80/02, 39/03 i 67/03) predviđaju sledeće:

Član 92. stav 1.

"Ko za drugog iznosi ili pronosi štogod neistinito što može škoditi njegovoj [ili njenoj] časti i ugledu, kazniće se novčanom kaznom ili zatvorom do šest meseci."

Član 93.

"1. Ko uvredi drugog, kazniće se novčanom kaznom ili zatvorom do tri meseca.

2. Ako je delo iz stava 1. ovog člana učinjeno putem štampe, radija, televizije, drugih sredstava javnog informisanja i komuniciranja ili sličnih sredstava ili na javnom skupu, učinilac će se kazniti novčanom kaznom ili zatvorom do šest meseci."

Član 96.

"1. ... Neće se kazniti... [ko] ... se uvredljivo izrazi o drugome u naučnom, književnom ili umetničkom delu, ozbiljnoj kritici, vršenju službene dužnosti, novinarskog poziva, političke ili druge društvene delatnosti, odbrani nekog prava ili pri zaštiti opravdanih interesa, ako iz načina izražavanja ili drugih okolnosti proizilazi da to nije učinjeno u nameri omalovažavanja.

2. U slučajevima iz gornjeg teksta, ... [tuženi] ... se neće kazniti ko za drugog iznosi ili pronosi da je učinio krivično delo za koje se goni po službenoj dužnosti iako ne postoji pravosnažna presuda ... ako dokaže da je imao osnovanog razloga da poveruje u istinitost ... [tih tvrdnji] ..."

22. Relevantne odredbe Osnovnog krivičnog zakona (objavljen u "Službenom listu Socijalističke Federativne Republike Jugoslavije" - Sl. list SFRJ - br. 44/76, 36/77, 34/84, 37/84, 74/87, 57/89, 3/90, 38/90, 45/90, 54/90, "Službeni list Savezne Republike Jugoslavije" - Sl. list SRJ - br. 35/92, 37/93, 24/94, 61/01 i Sl. glasnik RS broj 39/03) predviđaju sledeće:

Član 39.

"... 3. Ako se novčana kazna ne može naplatiti, sud će je izvršiti tako što će za svakih 200 dinara novčane kazne odrediti jedan dan zatvora, s tim da zatvor ne može biti duži od šest meseci.

4. Ako osuđeni isplati samo deo novčane kazne, ostatak će se srazmerno pretvoriti u zatvor, a ako osuđeni [naknadno] isplati ostatak novčane kazne, izvršenje zatvora će se obustaviti."

23. Relevantne odredbe Zakonika o krivičnom postupku (objavljen u "Službenom listu Savezne Republike Jugoslavije", br. 70/01, 68/02 i 58/04) predviđaju sledeće:

Član 160.

"Pismeno za koje je u ovom zakoniku određeno da se ima lično dostaviti predaje se neposredno licu kome je upućeno. Ako se lice kome se pismeno mora lično dostaviti ne zatekne tamo gde se dostavljanje ima izvršiti, dostavljač će se obavestiti kad i na kom mestu može to lice da zatekne i ostaviće mu kod jednog od lica navedenih u članu 161. ovog zakonika pismeno obaveštenje da radi primanja bude u određeni dan i sat u svom stanu ili na svom radnom mestu. Ako i posle ovog dostavljač ne zatekne lice kome se dostavljanje ima izvršiti, postupiće po odredbi člana 161. stav 1. ovog zakonika i smatra se da je time dostavljanje izvršeno."

Član 161.

"1. Pismena za koja u ovom zakoniku nije određeno da se moraju lično dostaviti dostavljaju se takođe lično, ali takva pismena, u slučaju da se primalac ne zatekne u stanu ili na radnom mestu, mogu se predati kome od njegovih odraslih članova domaćinstva, koje je dužan da primi pismeno. Ako se oni ne zateknu u stanu, pismeno će se predati nastojniku ili susedu, ako oni na to pristanu. Ako se dostavljanje vrši na radnom mestu lica kome se pismeno ima dostaviti, a to lice se tu ne zatekne, dostavljanje se može izvršiti licu ovlašćenom za prijem pošte koje je dužno da primi pismeno, ili licu koje je zaposleno na istom mestu, ako ono pristane da primi pismeno.

2. Ako se utvrdi da je lice kome se pismeno ima dostaviti odsutno i da mu lica iz stava 1. ovog člana zbog toga ne mogu pismeno na vreme predati, pismeno će se vratiti uz naznačenje gde se odsutni nalazi."

Član 162 (1)

"1. Okrivljenom će se lično dostaviti poziv za prvo saslušanje u prethodnom postupku i poziv za glavni pretres."

24. Član 419. predviđa, inter alia, da nadležni javni tužilac može da podnese zahtev za zaštitu zakonitosti protiv "pravosnažne sudske odluke", u ime ili protiv tuženog, ako je povređen relevantan materijalni i/ili proceduralni "zakon".

25. Na osnovu gore navedenog zahteva, prema čl. 420, 425. i 426, Vrhovni sud može potvrdi predmetnu optužbu ili je preinačiti. On, takođe, može ukinuti spornu presudu u celini, ili delimično, i naložiti ponovno suđenje pred nižim sudovima. Ako Vrhovni sud, međutim, utvrdi da je došlo do povrede zakona u korist tuženog, on to može saopštiti, ali ostaviti na snazi pravosnažnu odluku.

26. Prema čl. 199. i 200. Zakona o obligacionim odnosima (objavljen u "Službenom listu SFRJ", br. 29/78, 39/85, 45/89 i 57/89 kao i u "Sl. listu SRJ", broj 31/93), inter alia, svako ko je pretrpeo duševnu patnju kao posledicu kršenja njegove ili njene časti ili ugleda može, u zavisnosti od njihovog trajanja i jačine, podneti tužbu kod parničnih sudova radi novčane naknade, i, osim toga, tražiti druge vrste naknade "koje bi mogle" obezbediti odgovarajuće nematerijalno zadovoljenje.

27. Član 13. Zakona o parničnom postupku iz 2004. godine (objavljen u "Službenom glasniku RS", broj 125/04) predviđa da je parnični sud vezan pravosnažnom presudom krivičnog suda o tome da li je izvršeno krivično delo kao i u pogledu krivične odgovornosti osuđenog lica.

28. Relevantne odredbe koje se tiču Suda Srbije i Crne Gore i statusa državne zajednice Srbija i Crna Gora navedene su u presudi Matijašević protiv Srbije (broj 23037/04, st. 12, 13. i 16-25, 19. septembar 2006. godine).

PRAVO

I. NAVODNA POVREDA ČLANA 10. KONVENCIJE

29. Podnosilac predstavke se žalio da je njegova krivična osuda povredila njegovo pravo na slobodu izražavanja kako je predviđeno članom 10. Konvencije, koji u relevantnom delu glasi kako sledi:

"1. Svako ima pravo na slobodu izražavanja. Ovo pravo uključuje slobodu posedovanja sopstvenog mišljenja, primanja i saopštavanja informacija i ideja bez mešanja javne vlasti i bez obzira na granice. Ovaj član ne sprečava države da zahtevaju dozvole za rad televizijskih, radio i bioskopskih preduzeća.

2. Pošto korišćenje ovih sloboda povlači za sobom dužnosti i odgovornosti, ono se može podvrgnuti formalnostima, uslovima, ograničenjima ili kaznama propisanim zakonom i neophodnim u demokratskom društvu .... radi zaštite ugleda ili prava drugih ..."

A. Dopuštenost

30. Vlada je iznela da podnosilac predstavke nije iscrpeo sva raspoloživa i delotvorna domaća pravna sredstva. Na prvom mestu, što se tiče krivičnog postupka, on je propustio da urgira kod javnog tužioca da uloži zahtev za zaštitu zakonitosti (ZZZ) u njegovo ime (videti st. 24. i 25. u gornjem tekstu). Drugo, on je mogao podneti parničnu tužbu za naknadu štete prema čl. 199. i 200. Zakona o obligacionim odnosima ako je smatrao da je povređeno neko od njegovih prava ličnosti (videti stav 26. u gornjem tekstu). S tim u vezi Vlada je dala primer jedne pravosnažne presude gde je domaći sud primenio čl. 5. i 8. Konvencije, zajedno sa članom 200. Zakona o obligacionim odnosima, tako što je tužiocu prihvatio parničnu tužbu za naknadu štete na način koji podrazumeva nezakonito snimanje, hapšenje i pritvor. Treće, podnosilac predstavke je mogao pokrenuti krivični postupak protiv J. P. ako je smatrao da je neka od njegovih izjava uvredljiva, i najzad, on je mogao upotrebiti žalbeni postupak pred Sudom Srbije i Crne Gore (videti stav 28. u gornjem tekstu).

31. Podnosilac predstavke je tvrdio da su sva gore navedena pravna sredstva nedelotvorna.

32. Sud podseća da je, u skladu sa utvrđenom sudskom praksom, svrha pravila o unutrašnjim pravnim sredstvima u članu 35. stav 1. Konvencije da se Visokim stranama ugovornicama pruži mogućnost da spreče ili isprave navodne povrede pre nego što se neko zbog njih obrati Sudu. Međutim, jedina pravna sredstva koje treba iscrpeti jesu ona koja su delotvorna. Obaveza je države kada tvrdi da pravna sredstva nisu iscrpljena, da uveri Sud da su ta sredstva delotvorna, da su i teorijski i praktično bila na raspolaganju u relevantnom vremenu (videti, između ostalog, presudu u predmetu Vernillo protiv Francuske, presuda od 20. februara 1991. godine, serija A, broj 198, str. 11-12, stav 27. i u predmetu Dalia protiv Francuske, presuda od 19. februara 1998. godine, Izveštaji 1998-1, str. 87-88, stav 38). Kada je uslov tog tereta dokazivanja ispunjen, podnosilac predstavke je dužan da dokaže da je pravno sredstvo na koje se država pozvala zapravo bilo iscrpljeno, ili da je zbog nekog razloga bilo neadekvatno ili nedelotvorno u konkretnim okolnostima predmeta, ili da su postojale posebne okolnosti koje su podnosioca odnosno podnositeljku predstavke oslobađale tog zahteva (videti predmet Dankevich protiv Ukrajine, broj 40679/98, stav 107, 29. april 2003. godine).

33. Najzad, Sud podseća podseća da delotvorno pravno sredstvo mora činiti deo uobičajenog procesa naknade i da ne može biti diskrecionog karaktera. Podnosilac predstavke prema tome mora biti u stanju da postupak pokrene direktno, a da ne mora da se oslanja na dobru volju državnog službenika (videti, Lepojić protiv Srbije, broj 13909/05, stav 54., 6. novembar 2007. godine).

34. Ako se vratimo na predmetni slučaj, Sud smatra da je jedino javni tužilac mogao podneti zahtev za zaštitu zakonitosti u ime podnosioca predstavke. Štaviše, on je imao potpuno diskreciono pravo da li da to učini ili ne. Ako je podnosilac predstavke i to mogao da traži, on svakako nije imao pravo prema zakonu da ovo pravno sredstvo upotrebi lično (videti stav 24. u gornjem tekstu). Zahtev za zaštitu zakonitosti je, stoga, bio nedelotvoran u smislu člana 35. stav 1. Konvencije.

35. U vezi sa mogućnošću da se podnese parnična tužba za naknadu štete protiv pravosnažne krivične osude, Vlada nije mogla da citira nijedan primer iz domaće sudske prakse gde je zahtev zasnovan na relevantnim odredbama Zakona o obligacionim odnosima uspešno upotrebljen u nekom predmetu kao što je predmet podnosioca predstavke. Po mišljenju Suda, ispostavlja se da je suprotno društvenoj svrsi krivičnih sankcija da osuđeno lice može pokrenuti parnični postupak protiv države da bi stavilo van snage pravosnažnu krivičnu osudu i dobilo naknadu štete koju je zbog nje pretrpelo. Ovom pravnom sredstvu, prema tome nedostaju bilo kakvi izgledi na uspeh.

36. Dalje, Sud ne može da vidi kako je pokretanje krivičnog postupka protiv J. P. moglo da bude delotvorno pravno sredstvo u odnosu na krivičnu osudu podnosioca predstavke i navodnu povredu njegovih prava. U svakom slučaju, pošto je iscrpeo sva pravna sredstva u krivičnom postupku koji je protiv njega pokrenut, od podnosioca predstavke se nije moglo opravdano očekivati da krene još jednim putem nesigurne naknade (videti, mutatis mutandis, Filipović protiv Srbije, broj 27935/05, stav 44, 20. novembar 2007. godine).

37. Najzad, u vezi sa tvrdnjom Vlade da je podnosilac predstavke trebalo da podnese žalbu Sudu Srbije i Crne Gore, Sud podseća da je on već utvrdio da ovo konkretno pravno sredstvo nije bilo dostupno do 15. jula 2005. godine i da je, štaviše, i ostalo nedelotvorno do raspada državne zajednice Srbija i Crna Gora (videti, Matijašević protiv Srbije, broj 23037/04, st. 34-37, ECHR 2006- ...). Sud ne vidi nijedan razlog da odustane od ovog stava u predmetnom slučaju.

38. S obzirom na gore navedeno, Sud smatra da se pritužbe podnosioca predstavke ne mogu proglasiti nedopuštenim zbog neiscrpljenja domaćih pravnih sredstava prema članu 35 (1) Konvencije. Prema tome, primedba Vlade se mora odbiti.

39. Sud dalje primećuje da ova pritužba nije očigledno neosnovana u smislu značenja člana 35. stav 3. Konvencije. On, takođe, primećuje da ona nije nedopuštena ni po bilo kom drugom osnovu. Prema tome, mora se proglasiti dopuštenom.

B. Osnovanost

1. Argumenti koje su iznele strane

40. Vlada je tvrdila da su izrazi "idiot" i "fašista" objektivno klevetnički i, u odnosu na J. P., takođe, netačni zato što on nije nikada bio "član fašističkog pokreta u Srbiji" pošto takva grupa nije nikada ni postojala. Dalje, članak podnosioca predstavke nije napisan u dobroj nameri, pošto je njegova glavna svrha da ponizi J. P. i u javnosti stvori jako osećanje odbojnosti prema njemu. Iako su mišljenja J. P. i izjave koje je dao za vreme razgovora, kao i u njegovoj knjizi pod naslovom "Autonomija Vojvodine ... košmar srpskog naroda), zaista probudile oštre reakcije javnosti, Vlada je uprkos tome tvrdila da podnosilac predstavke nije ispoštovao novinarsku etiku tako ga kritikujući.

41. Vlada je dalje iznela da J. P., kao lice koje nema javnu funkciju, zahteva veći stepen zaštite od izlaganja novinarskim kritikama. Navodi podnosioca predstavke su bili samo izjave, ni na koji način potkrepljene istinom.

42. Najzad, Vlada smatra da je kazna izrečena podnosiocu predstavke zanemarljiva i, prema tome, srazmerna legitimnom cilju kome se težilo.

43. Podnosilac predstavke je osporio mišljenja Vlade. On je podsetio da su izjave J. P. štetne za višenacionalnu sredinu Vojvodine i da se, kao novinar, osećao obaveznim da na njih javno reaguje. Pošto je J. P. izneo svoja mišljenja na državnoj televiziji, podnosilac predstavke se nije složio da bi pokretanje privatne sudske parnice, kako je Vlada predložila, predstavljalo dovoljan odgovor na ove izjave.

3. Ocena Suda

(a) "Propisano zakonom"

44. Nesporno je da je osuda podnosioca predstavke za klevetu i uvredu predstavljala "mešanje" u njegovo pravo na slobodu izražavanja i da je "propisana zakonom" prema čl. 92. i 93. Krivičnog zakonika kako je on glasio u datom trenutku (vidi stav 21. u gornjem tekstu).

(b) "Legitimni cilj"

45. Takođe je opšte poznato da je navedeno mešanje težilo legitimnom cilju zaštite prava drugog, naime ugleda J. P. Ono što ostaje da se utvrdi je da li je to mešanje bilo "neophodno u demokratskom društvu".

(v) "Neophodno u demokratskom društvu"

a. Opšta načela

46. Kao što je Sud često primetio, sloboda izražavanja predviđena članom 10. predstavlja jedan od suštinskih osnova demokratskog društva. Prema stavu 2., ona važi ne samo za "informacije" ili "ideje" koje su povoljne ili se smatraju neuvredljivim, već i za one koji vređaju, šokiraju ili uznemiravaju (videti, među mnogim drugim autoriteta, Lepojić protiv Srbije, citiran u gornjem tekstu, stav 73, Filipović protiv Srbije, citiran u gornjem tekstu, stav 53). Ona obuhvata, između ostalog, pravo na nepristrasne, dobronamerne informacije o pitanjima od javnog interesa čak i kada predmetna publikacija podrazumeva netačne i štetne izjave o privatnim pojedincima (videti Lepojić protiv Srbije, citiran u gornjem tekstu, stav 74).

47. Sud naglašava bitnu funkciju koju štampa vrši u demokratskom društvu. Iako štampa ne sme da prekorači određene granice, posebno u vezi sa ugledom i pravima drugih, njena dužnost je uprkos tome da saopštava - na način dosledan njenim obavezama i odgovornostima - informacije i ideje o svim pitanjima od javnog interesa. Novinarska sloboda, takođe, pokriva moguće pozivanje na određeni stepen preterivanja, ili čak na provokaciju (videti Dalban protiv Rumunije [BB], broj 28114/95, stav 49, ECHR 1999-VI).

48. Nacionalni organi na prvom mestu moraju da procene da li postoji "goruća društvena potreba" da se sloboda izražavanja ograniči i, da prilikom te procene, oni imaju određeni prostor za slobodnu procenu (videti Lindon, Otchakovsky-Laurens i July protiv Francuske [BB], broj 21279/02 i 36448702, stav 45, ECHR 2007-...). U predmetima u vezi sa štampom, prostor za slobodnu procenu države je ograničen interesom demokratskog društva da obezbedi i održava slobodnu štampu. Zadatak Suda u sprovođenju njegove funkcije nadzora je da na mešanje na koje se žali gleda u svetlu predmeta kao celine i utvrdi da li su razlozi koje su nacionalni organi naveli da bi ga opravdali "relevantni i dovoljni" (videti Vogt protiv Nemačke, presuda od 26. septembra 1995. godine, serija A broj 323, str. 25-26, stav 52; Jerusalem protiv Austrije, broj 26958/95, stav 33, ECHR 2001-II).

b. Primena na predmetni slučaj

49. U predmetnom slučaju, osuda podnosioca predstavke se zasnivala na izrazima koje je upotrebio da opiše J. P. - "idiot", "fašista" i "član fašističkog pokreta". Imajući u vidu razliku između uvrede i klevete kao dva odvojena krivična dela s čim u vezi je utvrđeno da je podnosilac predstavke kriv, Sud će uprkos tome razmatrati ovaj predmet kao celinu, s obzirom da činjenice i priroda upotrebljenih izraza zahtevaju takvo razmatranje.

50. Vlada je prvenstveno tvrdila da su izrazi podnosioca predstavke iznošenje činjenica, koje nisu tačne zato što bi u Srbiji bilo nezakonito da se oformi fašistički pokret. Izgleda da domaći sudovi, takođe, zasnivaju svoje zaključke na ovom argumentu u velikoj meri. Sud ovde podseća da on ima stalnu praksu koja pravi razliku između činjenica i vrednosnih sudova, pri čemu ove druge kao takve nisu podložne dokazu (videti, na primer, Lingensprotiv Austrije, presuda od 8. jula 1986. godine, serija A broj 103, stav 46; Oberschlick protiv Austrije (broj 1), 23. maj 1991. godine, stav 63, serija A broj 204). Klasifikacija neke izjave kao činjenice ili vrednosnog suda je pitanje koje, prvenstveno, spada u prostor slobodne procene nacionalnih organa, posebno domaćih sudova (videti Pedersen i Baadsgaard protiv Danske [BB], broj 49017/99, stav 76, ECHR 2004-XI). Međutim, čak i gde izjava predstavlja vrednosni sud, mora da postoji dovoljna činjenična osnova da je podrži (videti Jerusalem protiv Austrije, citiran u gornjem tekstu, stav 43).

51. Kao preliminarnu primedbu, Sud primećuje da je u prethodnim slučajevima utvrdio da su opšte uvredljivi izrazi "idiot" i "fašista" prihvatljiva kritika u određenim okolnostima (videti Oberschlick protiv Austrije (broj 2), presuda od 1. jula 1997. godine, Izveštaji o presudama i odlukama 1997-IV; Feldek protiv Slovačke, broj 29032/95, ECHR 2001-VIII). Međutim, on mora razmotriti posebne okolnosti ovog predmeta kao celine kako bi utvrdio da li je krivična osuda podnosioca predstavke na osnovu ovih izraza bila srazmerna legitimnom cilju kome je težila.

52. Izjave podnosioca predstavke se moraju posmatrati u kontekstu. Podnosilac predstavke je reagovao na određene kontraverzne izjave koje je dao J. P. na državnoj televiziji u vezi sa postojanjem i istorijom nacionalnih manjina u Vojvodini, višenacionalnoj sredini, od čega 35% njenog stanovništva nisu Srbi, prema popisu iz 2002. godine. Ovu ogromnu većinu činili su uglavnom Mađari, ali, takođe, i Slovaci, Hrvati i drugi. U tom razgovoru, J. P. je izjavio, inter alia, da su "svi Mađari u Vojvodini kolonisti" i da "u tom području nema Hrvata". Iako se J. P. ni na koji način ne oslanja na fašizam, kako su ga definisali srpski sudovi (videti stav 18. u gornjem tekstu), razumljivo je zašto je podnosilac predstavke, koji je i sam imao drugačije političke poglede, mogao protumačiti izjave J. P. kao da podrazumevaju određeni stepen netolerancije prema nacionalnim manjinama. Činjenica što je on kao novinar smatrao da mu je dužnost da javno reaguje na takve izjave je, takođe, razumljiva. Dalje, Sud smatra da to što se neko nazove fašistom, nacistom ili komunistom, ne može samo po sebi da se izjednači sa činjeničnim stanjem o političkoj pripadnosti tog lica (videti, mutatis mutandis, Feldek protiv Slovačke, citiran u gornjem tekstu, stav 86).

53. S obzirom na gore navedeno, Sud nalazi da izrazi koje je podnosilac predstavke upotrebio ne mogu a da se ne tumače kao vrednosni sud, čija verodostojnost ne podleže dokazu. Takvi vrednosni sudovi mogu biti preterani u nedostatku činjenične osnove, ali u svetlu gore navedenih elemenata, to ne izgleda da je slučaj u predmetnoj predstavci.

54. Sud dalje primećuje da su granice prihvatljive kritike šire u vezi sa nekim političarem od onih u vezi sa privatnim pojedincem. Međutim, čak se i privatni pojedinci izlažu javnom ispitivanju kada se pojave na sceni javne debate (videti Jerusalem protiv Austrije, citiran u gornjem tekstu, st. 38-39). U predmetnom slučaju, Sud primećuje da je J. P. izgleda bio dobro poznata javna ličnost, koji je u jednom trenutku čak imao i javnu funkciju (videti stav 7. u gornjem tekstu). U svakom slučaju, pošto je objavio knjigu sa temom od velikog javnog interesa i pošto se pojavio na lokalnoj televiziji, on mora da je znao da je mogao biti izložen oštroj kritici velikog broja gledalaca. On je, prema tome, bio obavezan da pokaže veći stepen tolerancije u ovom kontekstu (videti, mutatis mutandis, Oberschlick protiv Austrije (broj 2), presuda od 1. jula 1997. godine, Izveštaji 1997-IV, st. 31-33).

55. Shodno ustaljenoj praksi Suda, postoji mali prostor za ograničenja rasprave o pitanjima od javnog interesa prema članu 10. stav 2. Konvencije (videti, Nilsen i Johnsen protiv Norveške [BB], broj 23118/93, stav 46, ECHR 1999-VIII). S tim u vezi, Sud primećuje da je rasprava u predmetnom slučaju jasno bila od velikog javnog interesa i predmet neprekidne političke rasprave. Ovo potkrepljuje činjenica da nije samo podnosilac predstavke, već su, takođe, i mnoge nevladine organizacije, političke stranke i neke istaknute političke ličnosti, reagovale na kontraverzni intrvju sa J. P. na televiziji i na izjave koje je dao tom prilikom.

56. Tačno je da je kada je kritikovao J. P. podnosilac predstavke upotrebio oštre reči koje, posebno kada se izgovore u javnosti, mogu često da se smatraju uvredljivim. Međutim, njegove izjave su date kao reakcija na provokativni intervju i u kontekstu slobodne rasprave o pitanju od opšteg interesa za demokratski razvoj njegovog regiona i zemlje u celini. Njihov sadržaj nije nikako imao za cilj da raspiri nasilje (videti, a contrario, Lindon,Otchakovsky-Laurens i July, citiran u gornjem tekstu, stav 57). Štaviše, član 10. štiti ne samo "informacije" ili "ideje" koje su povoljne ili se smatraju neuvredljivim, već i one koji vređaju, šokiraju ili uznemiravaju (videti, među mnogim drugim autoritetima, Castells protiv Španije, 23. april 1992. godine, stav 42, serija A broj 236, i Vogt, citiran u gornjem tekstu, stav 52).

57. U vezi sa razlozima koje su dali domaći sudovi prilikom osude podnosioca predstavke, Sud primećuje da su oni ograničili svoju analizu na činjenicu da je formiranje fašističkog pokreta u Srbiji zabranjeno zakonom i da su, prema tome, izjave podnosioca predstavke netačne. Međutim, prilikom usvajanja uske definicije onoga što bi moglo da se smatra prihvatljivom kritikom, domaći sudovi se nisu upustili u analizu da li su izjave podnosioca predstavke mogle biti vrednosni sudovi koji ne podležu dokazu (videti, Grinberg protiv Rusije, broj 232472/03, st. 28-30, 21. jul 2005. godine). Oni, takođe, nisu obavili odgovarajuću analizu proporcionalnosti da bi se procenio kontekst u kom su ti izrazi upotrebljeni i njihovu činjeničnu osnovu. Shodno tome, Sud zaključuje da se razlozi koje su naveli domaći sudovi ne mogu smatrati "relevantnim i dovoljnim" da se opravda mešanje o kome je reč.

58. Najzad, Sud podseća da su prilikom ocene proporcionalnosti mešanja, priroda i ozbiljnost određene kazne, takođe, faktori koji se uzimaju u obzir (videti Cumpana i Mazare protiv Rumunije, broj 33348/96, 17. decembar 2004. godine, st. 111-124; Sokolowski protiv Poljske, broj 75955/01, stav 51, 29. mart 2005. godine). U konkretnom predmetu, mora se uzeti u obzir činjenica da nije samo podnosilac predstavke bio predmet krivične osude, već i da je kazna koja mu je određena mogla, u slučaju neizvršenja, biti zamenjena zatvorom od 75 dana (videti stav 22. u gornjem tekstu).

59. Gore navedena razmatranja su dovoljna da omoguće Sudu da zaključi da je krivični postupak u posebnim okolnostima ovog predmeta imao za posledicu kršenje prava podnosioca predstavke na slobodu izražavanja.

Prema tome, došlo je do povrede člana 10. Konvencije.

II. NAVODNA POVREDA ČLANA 6. STAV 3(b) KONVENCIJE

60. Podnosilac predstavke se žalio što mu nije dato dovoljno vremena da pripremi odbranu u krivičnom postupku. On se oslonio na član 6. stav 3(b) Konvencije, koji glasi kako sledi:

"3. Svako ko je optužen za krivično delo ima sledeća minimalna prava:

(b) da li dovoljno vremena i mogućnosti za pripremanje odbrane ..."

Dopuštenost

61. Vlada je osporila ovaj argument. Ona je dostavila potvrde o prijemu poziva koje je potpisao podnosilac predstavke za ročišta zakazana za 15. april i 23. septembar 2004. godine, kojima nije prisustvovao. Ona je tvrdila da je podnosilac predstavke bio upoznat sa sadržajem obe privatne krivične tužbe, pošto je prvu dobio na ročištu održanom 17. novembra 2003. godine, dok mu je druga uručena uz sudski poziv 15. aprila 2004. godine. Štaviše, na ročištu održanom 15. decembra 2004. godine, podnosilac predstavke je dobio 30 minuta da se konsultuje sa advokatom i pripremi odbranu, ali je advokat izjavio da su oni spremni već posle 20 minuta. Vlada je iznela da je sud mogao odobriti dalje odlaganje ročišta da je to tražio advokat podnosioca predstavke.

62. Podnosilac predstavke se uglavnom nije složio sa ovim argumentima, tvrdeći da je uručenje dva sudska poziva bilo neregularno, jer je izvršeno na mestu gde je on ranije bio zaposlen.

63. Sud podseća da su "prava odbrane", od kojih član 6. stav 3. daje neiscrpnu listu, uvedena, iznad svega, da bi se utvrdila jednakost, što je više moguće, između krivičnog gonjenja i odbrane. Članom 6. stav 3(b) optuženom se jemči "odgovarajuće vreme i mogućnosti za pripremu odbrane" i, prema tome, podrazumeva da značajna aktivnost radi odbrane u njegovo ime može da obuhvati sve što je "neophodno" da se pripremi glavni pretres. Optuženi mora imati mogućnost da organizuje svoju odbranu na odgovarajući način i da bez ograničenja može da pred sud iznese sve relevantne argumente odbrane i da tako utiče na ishod postupka. Ova odredba je povređena samo ako je to nemoguće (videti Mayzit protiv Rusije, broj 63378/00, st. 78-79, 20. januar 2005. godine).

64. Ako se vratimo na predmetni slučaj, Sud primećuje da je podnosilac predstavke uredno obavešten o optužbi u novembru 2003. godine, odnosno u martu 2004. godine. On je uvek posle toga mogao da slobodno komunicira sa svojim advokatom u vezi sa pripremom odbrane pre ročišta i prvostepene presude od 15. decembra 2004. godine.

65. Podnosilac predstavke se posebno žalio što ga je policija dovela na poslednje navedeno ročište i što je imao ograničeno vreme da se konsultuje sa advokatom. Međutim, s obzirom na gore navedene elemente, kao i na činjenicu da je njegov advokat izrazio spremnost da se suđenje nastavi pre isteka dodeljenog vremena, Sud smatra da je podnosilac predstavke imao dovoljno vremena da pripremi svoju odbranu.

66. Proizilazi da je pritužba očigledno neosnovana i mora se odbaciti shodno članu 35. st. 3. i 4. Konvencije.

III. PRIMENA ČLANA 41. KONVENCIJE

67. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

68. Podnosilac predstavke je tražio 10.000 evra na ime naknade za nematerijalnu štetu.

69. Vlada je osporila ovaj zahtev.

70. Sud prihvata da je podnosilac predstavke pretrpeo nematerijalnu štetu, kao što je mentalni bol i razočarenje zbog postupka protiv njega. Procenjujući na osnovu pravičnosti, Sud podnosiocu predstavke dodeljuje 500 evra plus porez koji se može zaračunati na ovaj iznos.

B. Troškovi

71. Podnosilac predstavke, kome je odobrena pravna pomoć, nije imao dalja potraživanja u vezi sa troškovima koje je imao pred Sudom. Shodno tome, Sud mu ne dodeljuje naknadu u ovom delu.

 

IZ GORE NAVEDENIH RAZLOGA, SUD JEDNOGLASNO

1. Proglašava pritužbu u vezi sa slobodom izražavanja dopuštenom, a ostali deo predstavke nedopuštenim,

2. Utvrđuje da je došlo do povrede člana 10. Konvencije,

3. Utvrđuje

(a) da Tužena država treba da isplati podnosiocu predstavke, u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije, 500 evra (pet stotina evra) na ime nematerijalne štete, koje treba pretvoriti u nacionalnu valutu Tužene države po kursu koji se primenjuje na dan isplate plus svaki porez koji se može zaračunati,

(b) da po isteku gore navedena tri meseca do isplate, treba platiti običnu kamatu na gore navedeni iznos po stopi koja je jednaka najnižoj kamatnoj stopi Evropske centrale banke uz dodatak od tri procentna poena;

4. Odbija preostali deo zahteva podnosioca predstavke za pravično zadovoljenje

 

Sastavljeno na engleskom jeziku i dostavljeno u pisanoj formi 23. juna 2009. godine u skladu sa Pravilom 77 st. 2. i 3. Poslovnika Suda.

Françoise Elens-Passos
Zamenik sekretara Odeljenja	 	Françoise Tulkens
Predsednik