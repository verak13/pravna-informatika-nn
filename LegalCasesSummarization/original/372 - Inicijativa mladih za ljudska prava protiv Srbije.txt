DRUGO ODELjENjE

PREDMET "INICIJATIVA MLADIH ZA LjUDSKA PRAVA" protiv SRBIJE

(predstavka broj 48135/06)

PRESUDA

STRAZBUR

25. jun 2013. godine

 

 

Ova presuda će postati pravosnažna u okolnostima utvrđenim članom 44. stav 2. Konvencije. Ona može biti predmet redaktorskih promena.

 

U predmetu "Inicijativa mladih za ljudska prava" protiv Srbije, Evropski sud za ljudska prava (Drugo odeljenje), na zasedanju Veća u sastavu:

Guido Raimondi, predsednik,

Peer Lorenzen,

Dragoljub Popović,

András Sajó,

Nebojša Vučinić,

Paulo Pinto de Albuquerque,

Helen Keller, sudije,

i Stanley Naismith, sekretar Odeljenja,

Posle većanja na zatvorenoj sednici 28. maja 2013. godine,

izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (broj 48135/06) protiv Republike Srbije koju je Sudu podnela prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija") nevladina organizacija sa sedištem u Beogradu, "Inicijativa mladih za ljudska prava" u daljem tekstu: "Podnosilac predstavke"), 29. novembra 2006. godine.

2. Podnosioca predstavke je zastupala gospođa T. Drobnjak, advokat iz Beograda. Vladu Srbije (u daljem tekstu: "Vlada") zastupao je njen zastupnik gospodin S. Carić.

3. Podnosilac predstavke žalio se, prema čl. 6. i 10. Konvencije, zbog odbijanja Bezbednosno-informativne agencije Srbije da mu dostavi određene informacije u vezi sa elektronskim nadzorom, bez obzira na pravosnažnu i obavezujuću odluku Komesara za informacije u njegovu korist.

4. Predstavka je 15. septembra 2010. godine dostavljena Vladi. Takođe je odlučeno da se odluka o dopuštenosti i osnovanosti donese istovremeno (član 29. stav 1.).

ČINjENICE

I OKOLNOSTI PREDMETA

5. Podnosilac predstavke je nevladina organizacija osnovana 2003. godine i sa sedištem u Beogradu. Ona prati primenu tranzicionih zakona radi obezbeđenja poštovanja ljudskih prava, demokratije i vladavine prava.

6. Podnosilac predstavke je 31. oktobra 2005. godine zatražio od Bezbednosno-informativne agencije Srbije da ga obavesti koliko je ljudi bilo predmet elektronskog nadzora od strane te agencije u 2005. godini.

7. Agencija je 4. novembra 2005. godine odbila zahtev, oslanjajući se na član 9(5) Zakona o slobodnom pristupu informacijama od javnog značaja iz 2004. godine.

8. Podnosilac predstavke se 17. novembra 2005. godine žalio (Povereniku za informacije od javnog značaja i zaštitu podataka o ličnosti - "Poverenik"), domaćem organu osnovanom prema Zakonu o slobodnom pristupu informacijama od javnog značaja iz 2004. godine radi obezbeđenja poštovanja tog zakona.

9. Poverenik je 22. decembra 2005. godine našao da je Bezbednosno-informativna agencija prekršila zakon i naložio da se tražene informacije stave na raspolaganje podnosiocu predstavke u roku od tri dana. Agencija se žalila, ali je 19. aprila 2006. godine Vrhovni sud Srbije utvrdio da nema legitimacije i njenu žalbu odbacio.

10. Bezbednosno-informativna agencija je 23. septembra 2008. godine obavestila podnosioca predstavke da ne poseduje tražene informacije.

II RELEVANTNO DOMAĆE PRAVO

11. Zakon o slobodnom pristupu informacijama od javnog značaja iz 2004. godine (objavljen u "Službenom glasniku Republike Srbije, broj 120/04, izmene objavljene u "Službenom glasniku", br. 54/07, 104/09 i 36/10) na snazi je od 13. novembra 2004. godine. Relevantne odredbe ovog zakona glase kako sledi:

Član 5(2)

"Svako ima pravo da mu se informacija od javnog značaja učini dostupnom tako što će mu se omogućiti uvid u dokument koji sadrži informaciju od javnog značaja, pravo na kopiju tog dokumenta, kao i pravo da mu se, na zahtev, kopija dokumenta uputi poštom, faksom, elektronskom poštom ili na drugi način."

Član 8.

"Prava iz ovog zakona mogu se izuzetno podvrći ograničenjima propisanim ovim zakonom ako je to neophodno u demokratskom društvu radi zaštite od ozbiljne povrede pretežnijeg interesa zasnovanog na ustavu ili zakonu.

Nijedna odredba ovog zakona ne sme se tumačiti na način koji bi doveo do ukidanja nekog prava koje ovaj zakon priznaje ili do njegovog ograničenja u većoj meri od one koja je propisana u stavu 1. ovog člana."

Član 9.

"Pristup informacijama od javnog interesa može se odbiti, ako bi time:

...

(5) učinio dostupnim informaciju ili dokument koji su formalno kvalifikovani kao državna, službena, poslovna ili druga tajna, odnosno koji su dostupni samo određenom krugu lica, a čije bi odavanje moglo ozbiljno štetiti zakonitom interesu koji ima prednost u odnosu na slobodu izražavanja."

12. U skladu sa članom 22(1) ovog zakona, podnosilac predstavke može podneti pritužbu Povereniku ako državni organ odbije njegov ili njen zahtev za pristup informacijama. Odluke Poverenika su konačne i obavezujuće (vidi član 28(1) Zakona).

III RELEVANTNA MEĐUNARODNA DOKUMENTA

13. Međunarodni pakt o građanskim i političkim pravima, usvojen pod pokroviteljstvom Ujedinjenih nacija 16. decembra 1966. godine, stupio je na snagu u odnosu na Srbiju 12. marta 2001. godine. Član 19. tog pakta jemči slobodu izražavanja na sličan način kao i član 10. Konvencije. U julu 2011. godine Komitet za ljudska prava, telo nezavisnih stručnjaka osnovano da prati sprovođenje tog pakta, podsetio je u svom Opštem komentaru broj 34 da član 19. Pakta obuhvata pravo na pristup informacijama koje poseduju državni organi (dokument CCPR/C/GC/34 od 12. septembra 2011. godine, stav 18.). On je dalje naveo da takve informacije uključuju evidenciju državnog organa, bez obzira na oblik u kom se te informacije čuvaju, njihov izvor i datum izrade (isto). Najzad, Komitet za ljudska prava je istakao da kada jedna država ugovornica uvede ograničenja u slobodu izražavanja, ona ne smeju ugroziti pravo kao takvo; drugim rečima, odnos između prava i ograničenja i između norme i očekivanja ne sme biti unazađen (vidi stav 21. tog dokumenta).

14. Zajednička deklaracija Specijalnog izvestioca o slobodi mišljenja i izražavanja Ujedinjenih Nacija, Predstavnika o slobodi medija OEBS-a i Specijalnog izvestioca o slobodi izražavanja Organizacije američkih država iz decembra 2004. godine glasi, u relevantnom delu, kako sledi:

"Pravo na pristup informacijama koje su u posedu državnih organa je osnovno ljudsko pravo kome bi trebalo dati značaj na nacionalnom nivou kroz sveobuhvatno zakonodavstvo (na primer, Zakoni o slobodi informisanja) na osnovu načela pune otvorenosti, koje utvrđuje pretpostavku da su sve informacije dostupne i da podležu samo uskom sistemu izuzetaka.

...

Pristup informacijama je pravo građana. Zbog toga bi postupci za pristup informacijama trebalo da budu jednostavni, brzi i besplatni ili oslobođeni troškova ili sa minimalnim troškovima.

Pravo pristupa trebalo bi da podleže uskom, pažljivo skrojenom sistemu izuzetaka radi zaštite preklapajućih javnih i privatnih interesa, uključujući i privatnost. Izuzetke bi trebalo primenjivati samo kada postoji rizik od značajne štete zaštićenom interesu i gde je šteta veća od celokupnog javnog interesa za pristup informacijama. Teret bi trebalo da bude na državnom organu koji nastoji da negira pristup da pokaže da ta informacija spada u opseg sistema izuzetaka.

Od državnih organa bi trebalo tražiti da ispune minimalne standarde vođenja evidencije. Sisteme bi trebalo uspostaviti radi promovisanja viših standarda tokom vremena.

Pristup zakonu o informisanju trebalo bi da prevagne nad drugim zakonima u meri u kojoj oni nisu saglasni sa njim.

Oni koji traže informacije trebalo bi da imaju mogućnost da se žale nezavisnom telu, zbog odbijanja da se informacije otkriju, a koje će imati sva ovlašćenja da sprovede istragu i reši takve pritužbe.

Nacionalni organi bi trebalo da preduzmu aktivne korake da se pozabave kulturom tajnosti koja i dalje preovlađuje u mnogim zemljama u javnom sektoru. Ovo bi trebalo da uključi i obezbeđenje sankcija za one koji namerno sprečavaju pristup informacijama. Korake bi trebalo preduzeti i za unapređenje svesti široke javnosti o zakonu o pristupu informacijama.

Trebalo bi preduzeti korake, uključujući i izdvajanje neophodnih resursa i pažnje, da se obezbedi delotvorna primena zakona o pristupu informacijama.

Hitne korake bi trebalo preduzeti da se revidiraju i, prema potrebi, opozovu ili izmene zakoni koji ograničavaju pristup informacijama kako bi se uskladili za međunarodnim standardima u ovoj oblasti, uključujući i ono što se ogleda u ovoj Zajedničkoj deklaraciji.

...

Određene informacije mogu legitimno biti tajne na osnovu interesa nacionalne bezbednosti ili zaštite drugih interesa koji se preklapaju. Međutim, zakoni o tajnosti bi trebalo da precizno definišu nacionalnu bezbednost i jasno naznače kriterijume koje bi trebalo koristiti prilikom odlučivanja da li se neka informacija može proglasiti tajnom, kako bi se sprečila zloupotreba oznake "tajna" radi sprečavanja saopštavanja informacija koje su od javnog interesa. Zakoni o tajnosti trebalo bi da jasno utvrde koji službenici imaju pravo da klasifikuju dokumente kao tajne, kao i da utvrde opšte vremenske okvire u kojima dokumenti mogu biti tajni. Ti zakoni bi trebalo da budu predmet javne debate."

15. Zajednička deklaracija Specijalnog izvestioca o slobodi mišljenja i izražavanja Ujedinjenih Nacija, Predstavnika o slobodi medija OEBS-a, Specijalnog izvestioca o slobodi izražavanja Organizacije američkih država i Specijalnog izvestioca o slobodi izražavanja ACHPR (Afrička komisija o ljudskim pravima i pravima naroda) iz decembra 2006. godine u relevantnom delu glasi kako sledi:

"Javni organi, bilo nacionalni ili međunarodni, ne čuvaju informacije za sebe već u ime javnosti i oni bi trebalo, samo uz ograničene izuzetke, da omogućavaju pristup tim informacijama."

PRAVO

I NAVODNA POVREDA ČLANA 10. KONVENCIJE

16. Podnosilac predstavke se žalio, prema članu 10. Konvencije, da mu je Bezbednosno-informativna agencija Srbije negirala pristup određenim informacijama u vezi sa elektronskim nadzorom, uprkos konačnoj i obavezujućoj odluci Poverenika za informacije u njegovu korist. Član 10. glasi kako sledi:

"1. Svako ima pravo na slobodu izražavanja. Ovo pravo uključuje slobodu posedovanja sopstvenog mišljenja, primanja i saopštavanja informacija i ideja bez mešanja javne vlasti i bez obzira na granice. Ovaj član ne sprečava države da zahtevaju dozvole za rad televizijskih, radio i bioskopskih preduzeća.

2. Pošto korišćenje ovih sloboda povlači za sobom dužnosti i odgovornosti, ono se može podvrgnuti formalnostima, uslovima, ograničenjima ili kaznama propisanim zakonom i neophodnim u demokratskom društvu u interesu nacionalne bezbednosti, teritorijalnog integriteta ili javne bezbednosti, radi sprečavanja nereda ili kriminala, zaštite zdravlja ili morala, zaštite ugleda ili prava drugih, sprečavanja otkrivanja obaveštenja dobijenih u poverenju, ili radi očuvanja autoriteta i nepristrasnosti sudstva."

A. Dopuštenost

17. Vlada je tvrdila da je predstavka neblagovremena, uzimajući u obzir datume odluka Poverenika za informacije i Vrhovnog suda Srbije u slučaju podnosioca predstavke. Ona je dalje iznela da član 10. ne garantuje opšte pravo na pristup informacijama i da je predstavka, kao rezultat toga, nespojiva ratione materiae. Najzad, ona je tvrdila da je predstavka nespojiva ratione personae pošto tražene informacije nisu bile potrebne podnosiocu predstavke.

18. Podnosilac predstavke se s tim nije složio.

19. U vezi sa prvom primedbom, Sud primećuje da se podnosilac predstavke nije žalio na odluke na koje se Vlada poziva, pošto su one u njegovu korist. Naprotiv, on se žalio na odbijanje Bezbednosno-informativne agencije Srbije da mu pruži određene informacije i pored tih odluka. S obzirom da je podnosilac predstavke podneo predstavku Sudu dok je sporna situacija još trajala, ova primedba se mora odbaciti.

20. U vezi sa drugom i trećom primedbom, Sud podseća da pojam "sloboda dobijanja informacija" obuhvata pravo na pristup informacijama (vidi Társaság a Szabadságjogokért protiv Mađarske, broj 37374/05, stav 35., 14. april 2009. godine). Sud je takođe utvrdio da kada je nevladina organizacija umešana u pitanja od javnog interesa, kao što je ovaj podnosilac predstavke, ona igra ulogu javnog psa čuvara slične važnosti kao što je štampa (Animal Defenders International protiv Ujedinjenog Kraljevstva [VV], broj 48876/08, stav 103., 22. april 2013. godine). Aktivnosti podnosioca predstavke stoga zahtevaju sličnu zaštitu prema Konvenciji kao ona koja se pruža štampi (vidi Társaság a Szabadságjogokért, citiran u gornjem tekstu, stav 27.). Prema tome, preostale primedbe Vlade moraju se takođe odbaciti.

21. Pošto ova pritužba nije očigledno neosnovana u okviru značenja člana 35. stav 3 (a) Konvencije i nije nedopuštena ni po jednom drugom osnovu, ona se mora proglasiti dopuštenom.

B. Osnovanost

22. Podnosilac predstavke je izneo da je odbijanje Bezbednosno-informativne agencije da mu pruži informacije o upotrebi mera elektronskog nadzora štetno uticalo na njegovu sposobnost da obavlja ulogu javnog psa čuvara, čime je prekršen član 10. Konvencije.

23. Vlada je tvrdila da Bezbednosno-informativna agencija ne čuva tražene informacije (ona se pozvala na dopis Bezbednosno-informativne agencije od 23. septembra 2008. godine naveden u stavu 10. u gornjem tekstu). Ona je dodala da sloboda primanja informacija jedino ograničava državu u ograničavanju nekog lica da dobije informacije koje drugi žele ili mogu želeti da mu saopšte; ta sloboda ne bi mogla da se tumači kao nametanje državi, u okolnostima predmetnog slučaja, pozitivnih obaveza prikupljanja i širenja informacija po sopstvenom predlogu (vidi Guerra i drugi protiv Italije, 19. februar 1998. godine, stav 53., Izveštaji o presudama i odlukama 1998-I).

24. Sud primećuje da je podnosilac predstavke od Bezbednosno-informativne agencije tražio da mu pruži određene informacije u vezi sa upotrebom mera elektronskog nadzora. Agencija je prvo taj zahtev odbila, oslanjajući se pri tom na zakonsku odredbu o tajnim informacijama. Posle naloga Poverenika za informacije da se predmetne informacije saopšte uprkos tome, Bezbednosno-informativna agencija je obavestila podnosioca predstavke da ona nema te informacije. Kako je podnosilac predstavke očigledno bio angažovan na zakonitom prikupljanju informacija od javnog interesa sa namerom da te informacije saopšti javnosti i time doprinese javnoj debati, došlo je do mešanja u njegovo pravo na slobodu izražavanja (vidi, po analogiji, Társaság a Szabadságjogokért, citiran u gornjem tekstu, stav 28., i Kenedi protiv Mađarske, broj 31475/05, stav 43., 26. maj 2009. godine).

25. Vršenje slobode izražavanja može biti predmet ograničenja, ali sva takva ograničenja bi trebalo da budu u skladu sa domaćim pravom. Sud smatra da ograničenja koja je u predmetnom slučaju odredila Bezbednosno-informativna agencija nisu ispunila taj kriterijum. Domaći organ uspostavljen upravo radi nadzora nad poštovanjem Zakona o slobodi informacija iz 2004. godine razmatrao je taj slučaj i odlučio da tražene informacije moraju da se pruže podnosiocu predstavke. Tačno je da je Bezbednosno-informativna agencija na kraju odgovorila da ona nema te informacije, ali je taj odgovor neubedljiv s obzirom na prirodu tih informacija (broj ljudi izloženih elektronskom nadzoru od strane te agencije 2005. godine) i prvobitni odgovor agencije.

26. Sud zaključuje da je uporno oklevanje Bezbednosno-informativne agencije Srbije da poštuje nalog Poverenika za informacije bilo protivno domaćem pravu i jednako proizvoljnosti.

Prema tome, došlo je do povrede člana 10. Konvencije.

II NAVODNA POVREDA ČLANA 6. KONVENCIJE

27. Podnosilac predstavke se žalio da se odbijanje Bezbednosno-informativne agencije da poštuje nalog Poverenika za informacije takođe svodilo na povredu člana 6. Konvencije.

28. Vlada je osporila tu tvrdnju.

29. S obzirom na stav u vezi sa članom 10. Konvencije, Sud smatra da nije neophodno da se razmatra dopuštenost ili osnovanost iste pritužbe prema članu 6. (vidi, po analogiji, Lepojić protiv Srbije, broj 13909/05, stav 79., 6. novembar 2007. godine, i Filipović protiv Srbije, broj 27935/05, stav 60., 20. novembar 2007. godine).

III PRIMENA ČLANA 46. KONVENCIJE

30. Relevantni deo člana 46. Konvencije glasi kako sledi:

"Visoke strane ugovornice preuzimaju obavezu da se povinuju pravosnažnoj presudi Suda u svakom predmetu u kome su stranke.

2 Pravosnažna presuda Suda se dostavlja Komitetu ministara koji nadgleda njeno izvršenje...."

31. Pre razmatranja zahteva podnosioca predstavke za pravično zadovoljenje prema članu 41. Konvencije i s obzirom na okolnosti konkretnog slučaja, Sud želi da razmotri koje se konsekvence mogu izvući za Tuženu državu iz člana 46. On podseća da su se na osnovu člana 46. Visoke strane ugovornice obavezale da će poštovati pravosnažne presude Suda u svakom predmetu u kome su stranke, a čije izvršenje nadzire Komitet ministara Saveta Evrope. Proizlazi, između ostalog, da presuda kojom Sud nađe povredu nameće Tuženoj državi zakonsku obavezu ne samo da zainteresovanim isplati sve iznose dosuđene prema članu 41., već i da izabere, uz nadzor Komiteta ministara, opšte i/ili, prema slučaju, pojedinačne mere koje će usvojiti u domaćem pravnom sistemu kako bi se povrede utvrđene od strane Suda okončale i da ispravi štetu što je više moguće (vidi Scozzari i Giunta protiv Italije [VV], br. 39221/98 i 41963/98, stav 249., ECHR 2000-VIII). Cilj je da se podnosilac dovede, što je više moguće, u položaj u kome bi bio da zahtevi Konvencije nisu zanemareni (restitutio in integrum) (vidi Emre protiv Švajcarske (broj 2), broj 5056/10, stav 69., 11. oktobar 2011. godine). Iako u načelu nije na Sudu da određuje koje bi mere obeštećenja mogle biti odgovarajuće radi zadovoljenja obaveza Tužene države prema članu 46. Konvencije, povreda utvrđena u ovom slučaju, po samoj svojoj prirodi, ne ostavlja stvaran izbor u pogledu mera potrebnih za njeno ispravljanje (vidi Assanidze protiv Gruzije [VV], broj 71503/01, stav 202., ECHR 2004-II, i Karanović protiv Bosne i Hercegovine, broj 39462/03, stav 29., 20. novembar 2007. godine).

32. S obzirom na gore navedeno, Sud nalazi da je najprirodnije izvršenje njegove presude, i da bi najbolje odgovaralo načelu restitutio in integrum, da se obezbedi da Bezbednosno-informativna agencija Srbije pruži podnosiocu predstavke tražene informacije (naime, koliko je ljudi bilo izloženo elektronskom nadzoru tokom 2005. godine).

IV PRIMENA ČLANA 41. KONVENCIJE

33. Član 41. Konvencije propisuje:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

34. Podnosilac predstavke je tražio 8.000 evra (EUR) za nematerijalnu štetu pretrpljenu po osnovu činjenice da je, zbog odbijanja Bezbednosno-informativne agencije da mu pruži tražene informacije, bio u nemogućnosti da podstakne i doprinese, otvorenu i dobro-informisanu javnu debatu o korišćenju mere elektronskog nadzora u Srbiji.

35. Vlada je taj zahtev osporila.

36. Sud smatra da utvrđivanje povrede i nalog iz stava 32. u gornjem tekstu predstavljaju dovoljno pravično zadovoljenje za svu nematerijalnu štetu koju je podnosilac predstavke mogao pretrpeti (vidi Társaság a Szabadságjogokért, citiran u gornjem tekstu, stav 43.).

 

IZ TIH RAZLOGA, SUD JEDNOGLASNO

1. Proglašava pritužbu prema članu 10. Konvencije dopuštenom;

2. Utvrđuje da je došlo do povrede člana 10. Konvencije;

3. Utvrđuje da nema potrebe da se razmatra pritužba prema članu 6. Konvencije;

4. Utvrđuje da Tužena država mora da obezbedi, u roku od tri meseca od datuma kada presuda postane pravosnažna u skladu sa članom 44. stav 2. Konvencije, da Bezbednosno-informativna agencija Srbije dostavi podnosiocu predstavke tražene informacije;

5. Utvrđuje da nalaženje povrede i nalog pod tačkom 4. predstavljaju dovoljno pravično zadovoljenje za svu nematerijalnu štetu koju je podnosilac predstavke pretrpeo.

 

Sastavljeno na engleskom jeziku i dostavljeno u pisanoj formi na dan 25. juna 2013. godine, u skladu sa pravilom 77 st. 2 i 3 Poslovnika Suda.

Stanley Naismith
Sekretar	 	Guido Raimondi
Predsednik
U skladu sa članom 45. stav 2. Konvencije i Pravilom 74 stav 2. Poslovnika Suda, posebno mišljenje sudija Sajó i Vučinić priloženo je uz ovu presudu.

 

ZAJEDNIČKO SAGLASNO MIŠLjENjE SUDIJA SAJÓ I VUČINIĆ

Potpuno se slažemo sa zaključcima i obrazloženjem ove presude. Ona je od posebne važnosti za one zemlje gde, čak i danas dugoročne navike otežavaju pristup podacima koje su, u vreme totalitarizma, korišćeni za opresivne svrhe od strane tajnih službi. Međutim, ovo saglasno mišljenje pišemo posebno da bismo istakli opštu potrebu da se član 10. tumači u skladu sa razvojem međunarodnog prava u vezi sa slobodom informacija, koja za sobom povlači pristup informacijama koje čuvaju državni organi. Posebno se pozivamo na Opšti komentar broj 34 Komiteta za ljudska prava (dokument CCPR/C/GC/34 od 12. septembra 2011. godine, stav 18.).

Sud je nedavno (u predmetu Gillberg protiv Švedske [VV] presuda, (broj 41723/06, stav 74., 3. april 2012. godine) ponovo naveo da "pravo na primanje i saopštavanje informacija jasno čini deo prava na slobodu izražavanja prema članu 10. To pravo u osnovi zabranjuje vladi da ograničava licu da prima informacije koje drugi žele ili bi mogli želeti da mu ih saopšte (vidi, na primer, Leander protiv Švedske, 26. mart 1987. godine, stav 74., serija A broj 116, i Gaskin protiv Ujedinjenog Kraljevstva, 7. jul 1989. godine, stav 52., serija A broj 160)."

Veliko veće nije citiralo nastavak stava 74. presude Leander: "Član 10 (čl. 10.) ne daje pojedincu, u okolnostima kao što su okolnosti predmetnog slučaja, pravo na pristup registru koji sadrži informacije o njegovom ličnom položaju, niti otelotvoruje obavezu vlade da takve informacije saopšti pojedincu."

S obzirom na razvoj prava sumiran u presudi, i na Konvenciju o pristupu službenim dokumentima Saveta Evrope (2009, još nije na snazi), a posebno, s obzirom na zahteve demokratije u informatičkom društvu, smatramo da je prikladno da istaknemo određene implikacije ove presude u svetlu predmeta Gillberg koje bi Sud trebalo da istakne u dogledno vreme:

1. U svetu Interneta razlika između novinara i drugih pripadnika javnosti se brzo gubi. Bez transparentnosti nema snažne demokratije, kojoj bi trebalo da služe i da je koriste svi građani.

2. Ovaj predmet postavlja pitanje pozitivnih obaveza države, koje se javlja u vezi sa dostupnošću podataka koje kontroliše država. Vlasti su odgovorne da takve informacije čuvaju, a gubitak informacija ne može biti izgovor, kao što su domaći organi pogrešno tvrdili u konkretnom slučaju. Teško je utvrditi razliku između negativnih i pozitivnih obaveza države u kontekstu pristupa informacijama. S obzirom na složenost savremenog upravljanja podacima, prosto nepostojanje zabrane pristupa ne može biti dovoljno za delotvorno uživanje prava na informaciju.

3. Bez štete po posebne okolnosti slučaja Leander, davanje građaninu ograničenijeg pristupa informacijama koje se tiču njega ili nje i koje sačinjavaju i koriste organi, nego široj javnosti javnim informacijama, može izgledati nelogično, bar u određenim okolnostima. Veštačka razlika između javnih podataka i podataka od ličnog interesa može čak i sprečiti pristup javnim informacijama. Naravno, pristup informacijama prema članu 10. mora posebno poštovati informativno samo-određivanje i obzire na koje se poziva predmet Klass i drugi protiv Nemačke (6. septembar 1978. godine, stav 81., serija A broj 28).