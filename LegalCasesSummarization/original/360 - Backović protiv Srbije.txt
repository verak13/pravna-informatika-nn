DRUGO ODELjENjE
PREDMET BACKOVIĆ protiv Srbije 
(Predstavka broj 47997/06)
PRESUDA
STRAZBUR 
7. februar 2012. godine

 

Ova presuda će postati pravosnažna u okolnostima utvrđenim članom 44. stav 2. Konvencije. Moguće su redaktorske izmene.

 

U predmetu Backović protiv Srbije, Evropski sud za ljudska prava (Drugo odeljenje) zasedajući u veću u čijem su sastavu bili:

Françoise Tulkens, Predsednik,

Danutė Jočienė,

Isabelle Berro-Lefèvre,

András Sajó,

Işıl Karakaş,

Guido Raimondi, sudije,

Milenko Kreća, ad hoc sudija,

i Stanley Naismith, sekretar Odeljenja,

posle većanja na zatvorenoj sednici održanoj 17. januara 2012. godine, izriče sledeću presudu, koja je usvojena na taj dan:

POSTUPAK

1. Predmet je formiran na osnovu predstavke (broj 47997/06) protiv Republike Srbije, koju je Sudu prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija") 3. novembra 2006. godine podneo državljanin Srbije, g. Čedomir Backović (u daljem tekstu: "podnosilac predstavke").

2. Podnosioca predstavke je zastupao g. V. Zdravković, advokat iz Beograda. Vladu Srbije (u daljem tekstu "Vlada") zastupao je njen zastupnik, g. S. Carić.

3. g. Dragoljub Popović, sudija izabran iz Srbije, nije bio u mogućnosti da učestvuje u razmatranju predmeta (Pravilo 28). Vlada je shodno tome imenovala g. Milenka Kreću za ad hoc sudiju (član 27. stav 2. Konvencije i Pravilo 29 stav 1. na snazi u datom trenutku).

4. Podnosilac predstavke žalio se da je bio lišen pristupa sudu pri odlučivanju o njegovim građanskim pravima i obavezama.

5. Predsednik Drugog odeljenja je 12. aprila 2010. godine odlučio da Vladu obavesti o predstavci. Odlučeno je takođe da se dopuštenost i osnovanost predstavke razmatraju istovremeno (raniji član 29. stav 3.).

ČINjENICE

I. OKOLNOSTI PREDMETA

6. Podnosilac predstavke rođen je 1956. godine i živi u Somboru, Srbija.

7. Činjenice predmeta, kako su ih stranke iznele, mogu se sumirati kako sledi.

8. Podnosilac predstavke je 24. februara 2005. godine kupio prodavnicu zajedno sa zemljišnom parcelom od preduzeća P (nepokretnost A).

9. Kao vlasnik gore navedene nepokretnosti i još dve nepokretnosti B i C, preduzeće P imalo je lični realni teret u korist trećih lica, koji se odnosi na njihovo doživotno izdržavanje.

10. Na osnovu gore navedenog ugovora, međutim, predmetni lični teret, koji je vezan, inter alia, za nepokretnost A, delimično je prenet na podnosioca predstavke kao novog vlasnika.

11. Podnosilac predstavke i preduzeće P su 30. marta 2005. godine izmenili ugovor od 24. februara 2005. godine, a izmena je overena u sudu. Preduzeće P je time prihvatilo da podnosiocu predstavke nadoknadi sva plaćanja izvršena u vezi sa navedenim teretom. Ova obaveza je sama po sebi predstavljala poseban stvarni realni teret vezan za nepokretnosti B i C uspostavljen u korist podnosioca predstavke kao trenutnog vlasnika nepokretnosti A, kao i njenih budućih vlasnika.

12. Podnosilac predstavke 30. marta 2005. godine podneo je zahtev Službi za katastar nepokretnosti u Somboru, tražeći upis tereta.

13. Opštinska služba za katastar je 11. aprila 2005. godine odbila zahtev podnosioca predstavke, navodeći da se on ne može odobriti prema relevantnom domaćem pravu.

14. Podnosilac predstavke se 18. jula 2005. godine žalio na ovu odluku.

15. Podnosilac predstavke je 30. januara 2006. godine dopunio svoju žalbu ekspertskim mišljenjem koje je dao dobro poznati domaći pravni stručnjak, prema kome je pravo podnosioca predstavke od 30. marta 2005. godine bilo pravo korišćenja, koje se kao takvo moralo registrovati u opštinskoj službi za katastar. Stručnjak, angažovan od strane podnosioca, dalje je primetio da prava trećih lica u pitanju nisu oštećena, upućujući na to da njihova saglasnost nije potrebna.

16. Sektor za pravne poslove Republičkog geodetskog zavoda je 29. maja 2006. godine potvrdio osporenu odluku opštinske službe za katastar. On je naveo da podnosilac predstavke nije pružio nikakav dokaz da su se treća lica u pitanju saglasila sa sporazumom koji je postignut 24. februara 2005. godine i 30. marta 2005. godine. On je takođe konstatovao da nije moguće voditi upravni spor.

17. I opštinska služba za katastar i geodetski zavod su administrativni organi i, kao takvi, deo su izvršne vlasti Tužene države.

II. RELEVANTNO DOMAĆE PRAVO

A. Zakon o državnom premeru i katastru i upisima prava na nepokretnosti (objavljen u "Službenom listu Republike Srbije"- "Sl. list RS", br. 83/92, 53/93, 67/93, 48/94, 12/96, 15/96, 34/01, 25/02 i 101/05)

18. Članovi 1, 5 § 1, 58a i 58e predviđaju da ovaj Zakon reguliše, inter alia, upis određenih stvarnih prava, uključujući i realne terete i službenosti. Takva prava smatraju se stečenim njihovim upisom.

19. Član 58v predviđa da upis takvih prava može, inter alia, biti odobren na osnovu pravno valjanog ugovora.

20. Član 105. stav 3. predviđa da preispitivanje odluke o upisu koju je doneo Republički geodetski zavod nije moguće u upravnom sporu.

B. Zakon o osnovama svojinsko pravnih odnosa (objavljen u "Službenom glasniku Socijalističke Federativne Republike Jugoslavije", br. 6/80 i 36/90; "Službenom glasniku Savezne Republike Jugoslavije" - "Sl. glasnik SRJ", broj 29/96, i "Sl. listu RS", broj 115/05)

21. Član 52. predviđa, inter alia, da se stvarni realni teret smatra stečenim njegovim upisom, tj. upisom u odgovarajuće zemljišne knjige (modus acquirendi).

V. Zakon o državnom premeru i katastru (objavljen u "Sl. listu RS", br. 72/09 i 18/10)

22. Član 180. stav 1. predviđa da sve drugostepene odluke donete u skladu sa ovim Zakonom podležu preispitivanju u upravnom sporu.

23. Ovaj Zakon stupio je na snagu 11. septembra 2009. godine, zamenivši Zakon o državnom premeru i katastru iz 1992. godine.

G. Zakon o opštem upravnom postupku (objavljen u "Službenom glasniku Savezne Republike Jugoslavije", br. 33/97 i 31/01, kao i u "Sl. listu RS", broj 30/10)

24. Član 13. predviđa da se pravosnažne odluke upravnih sudova koje daju izvesna prava ili nameću određene obaveze mogu poništiti, ukinuti ili preinačiti samo u situacijama predviđenim ovim zakonom. Vrhovni sud je razjasnio da ova odredba podrazumeva da se samo odluke upravnih sudova koje daju određena prava ili nameću određene obaveze mogu smatrati pravosnažnim (Uvp II 50/2004 od 26. januara 2006. godine).

25. Članovi 32 - 38 utvrđuju detalje u vezi sa eventualnim izuzećem državnih službenika koji imaju pravo da odlučuju u pojedinačnim upravnim stvarima.

D. Zakon o državnim službenicima (objavljen u "Sl. listu RS", br. 79/05, 81/05 i 83/05)

26. Član 5. predviđa da je državni službenik dužan da postupa u skladu sa Ustavom, zakonom i pravilima struke, nepristrasno i politički neutralno. Državni službenik ne sme da u toku svog rada izražava i zastupa svoja politička uverenja.

27. Član 6. predviđa da državni službenik odgovara za zakonitost, stručnost i delotvornost svog rada. Niko ne sme vršiti uticaj na državnog službenika prilikom obavljanja njegovih dužnosti.

28. Član 18. predviđa da je, inter alia, državni službenik dužan da izvrši usmeni nalog pretpostavljenog, izuzev kada smatra da je nalog suprotan propisima ili pravilima struke ili da njegovo izvršenje može da prouzrokuje štetu. Nalog koji pretpostavljeni ponovi u pisanom obliku državni službenik dužan je da izvrši. On je, međutim, dužan da odbije izvršenje usmenog ili pisanog naloga ako bi to predstavljalo kažnjivo delo. U takvim situacijama državni službenik u pitanju je obavezan da obavesti o celoj stvari, u vidu pisanog podneska, svog pretpostavljenog.

29. Članovi 49 - 81, 86 i 126 - 132 predviđaju detalje u vezi sa zapošljavanjem državnih službenika kao i prestankom njihovog radnog odnosa. Član 62. stav 1. predviđa da se državni službenik u načelu angažuje na neodređeno vreme.

30. Ovaj Zakon stupio je na snagu 1. jula 2006. godine, zamenivši prethodni zakon koji reguliše status državnih službenika.

III. RELEVANTNA MEĐUNARODNA MIŠLjENjA

A. Evropska komisija, Srbija i Crna Gora, Izveštaj o napretku iz 2005. godine, KOM (2005) 561, str. 13

31. Relevantni odeljci ovog izveštaja glase kako sledi:

"Dok se čeka na usvajanje i punu primenu novih zakona, državna uprava Srbije i dalje ima previše zaposlenih, ali istovremeno pati od manjka kvalifikovanih kadrova i neopravdanog političkog mešanja, što pogađa i institucionalni i politički kontinuitet.

U kontekstu strategije reforme, Skupština Srbije usvojila je... Zakon o državnoj upravi i Zakon o državnim službenicima ..."

B. Analitički izveštaj sa Mišljenjem Komisije o zahtevu Srbije za članstvo u Evropskoj uniji, KOM (2011) 668, str. 14

32. Relevantni odeljci ovog izveštaja glase kako sledi:

"1.1.3. Državna uprava

Zakonski okvir koji obezbeđuje reformu državne uprave (RDU) je naširoko uspostavljen u Srbiji, a kapaciteti državne uprave su uglavnom dobro razvijeni, posebno na centralnom nivou. Strategiju reforme državne uprave Vlada je usvojila 2004. godine, a dopunjena je Akcionim planom za period od 2009. godine do 2012. godine ...

Realizacija Strategije sporo napreduje ...

Zakon o državnim službenicima ..[,] usvojen 2005. godine, reguliše položaj zaposlenih u državnoj upravi. Zakon je kasnije izmenjen kako bi se utvrdili uslovi u vezi sa obrazovanjem za radna mesta državnih službenika, radi povećanja profesionalizma i smanjenja rizika od političkog uticaja i nepotizma... Značajan broj imenovanja za više službeničke pozicije još uvek je u toku. Postupci izbora se ne primenjuju na jedinstveni način, a u odsustvu kriterijuma za donošenje konačnih odluka o zaposlenju, rukovodioci i dalje imaju preširoka diskreciona ovlašćenja kada biraju kandidate sa lista koje su pripremile konkursne komisije. Znanje i profesionalizam za imenovanja na rukovodeća mesta i niže položaje u državnoj upravi moraju postati pravilo ...

Služba za upravljanje kadrovima osnovana je 2006. godine, a zadužena je za ... interne konkurse i javne konkurse za poslove koji nisu rukovodeći ... i za nadzor nad programom opšte stručne obuke za državne službenike. Strategija za stručnu obuku državnih službenika za period od 2011. godine do 2013. godine usvojena je u julu 2011. godine ... Međutim, samo mali procenat državnih službenika, a posebno veoma mali procenat rukovodilaca, pohađa ovu obuku. Uvodna obuka nije obezbeđena."

PRAVO

I. NAVODNA POVREDA ČLANA 6. STAV 1. KONVENCIJE

33. Podnosilac predstavke se žalio prema članu 6. stav 1. Konvencije da mu je uskraćeno pravo na pristup sudu prilikom odlučivanja o njegovim građanskim pravima i obavezama.

34. Ova odredba, u relevantnom delu, glasi kako sledi:

"Svako, tokom odlučivanja o njegovim građanskim pravima i obavezama .. ima pravo na ... raspravu ... pred ... sudom, obrazovanim na osnovu zakona. .."

A. Dopuštenost

35. Vlada je iznela da podnosilac predstavke nije iskoristio pravna sredstva dostupna u to vreme, kao ni kasnije, čime je o njegovom zahtevu odlučio "sud" u okviru značenja člana 6. stav 1. Konvencije.

36. Sud smatra da ova primedba zadire u samu suštinu pitanja da li je podnosilac predstavke lišen prava na pristup sudu prilikom odlučivanja o njegovim građanskim pravima i obavezama u pogledu povrede člana 6. stav 1. Stoga bi bilo prikladnije da se ona razmatra u fazi razmatranja osnovanosti.

37. Sud konstatuje da pritužba podnosioca predstavke nije očigledno neosnovana u okviru značenja člana 35. stav 3. Konvencije. On dalje konstatuje da nije ni nedopuštena po nekom drugom osnovu. Prema tome, ona se mora proglasiti dopuštenom.

B. Osnovanost

1. Argumenti koje su stranke iznele

38. Vlada je smatrala da nije bilo povrede člana 6. stav 1. Konvencije.

39. Posebno, posle donošenja novog Zakona o državnom premeru i katastru 2009. godine, preispitivanje odluke Republičkog geodetskog zavoda postalo je moguće. Podnosilac predstavke je prema tome trebalo da ponovo podnese zahtev za upis opštinskoj službi katastra i da se, ako zahtev ne bude usvojen, žali na tu odluku Republičkom geodetskom zavodu (videti stav 24. u gornjem tekstu). Moguće odbijanje njegove žalbe moglo je kasnije biti izmenjeno u postupku sudskog preispitivanja, tj. putem upravnog spora (videti stav 22. u gornjem tekstu).

40. Osim toga ili alternativno, Vlada je iznela da je podnosilac predstavke mogao podneti poseban zahtev parničnom sudu, tražeći priznavanje njegovog prava. Presuda u korist podnosioca predstavke značila bi da Opštinska služba za katastar nije imala drugog izbora već da usvoji njegov kasniji zahtev za upis predmetnog prava korišćenja.

41. Iako je u opisu činjenica uočila da su i "opštinska služba za katastar i republički geodetski zavod ... [a] ... deo izvršne vlasti Tužene države", Vlada je takođe tvrdila, u vezi sa predmetnim slučajem, da su državni službenici zaposleni u ovim organima bili dovoljno "samostalni" u okviru značenja člana 6. stav 1. Oni su primani u radni odnos na neodređeno vreme, prestanak radnog odnosa bio je strogo regulisan zakonom i predmet preispitivanja i oni takođe nisu mogli izgubiti posao osim ako odbiju da postupe prema uputstvima njihovih pretpostavljanih. Štaviše, predmetni državni službenici mogli su biti isključeni iz bavljenja predmetom, ako postoji bilo kakva legitimna sumnja u vezi sa njihovom nepristrasnošću (videti st. 26 - 30 u gornjem tekstu).

42. Najzad, Vlada je tvrdila da su odluke da se odbije zahtev podnosioca predstavke za upis bile zakonite i primetila je da ni opštinska služba za katastar ni Republički geodetski zavod nisu imali institucionalni interes da odluče na jedan ili drugi način.

43. Podnosilac predstavke je ponovo potvrdio svoju pritužbu, dodavši da je u konkretnom slučaju posebno uočljiva povreda njegovog prava na pristup sudu. Upis njegovog prava odbijen je na osnovu odluka koje su donela dva upravna organa i relevantno domaće pravo, u datom trenutku, sasvim jasno je pokazalo da nikakvo sudsko preispitivanje putem upravnog spora nije moguće.

44. Podnosilac predstavke je dalje tvrdio da pravna sredstva na koja se Vlada poziva nisu mogla biti delotvorna. Posebno, povreda njegovih prava desila se 2006. godine, a novi Zakon o državnom premeru i katastru stupio je na snagu tek 2009. godine. Štaviše, nije bilo svrhe da se pokrene poseban parnični postupak protiv preduzeća P pošto ono nikada nije osporilo stvarni teret uspostavljen u korist podnosioca predstavke, a tužba se nije mogla podneti protiv Republičkog geodetskog zavoda. Konačno, posle presude u parničnom postupku donete u korist podnosioca predstavke, upis posebnog stvarnog tereta u pitanju bi i dalje bio na istim upravnim organima.

45. Podnosilac predstavke najzad je konstatovao da su navodi Vlade u vezi sa osnovanošću njegovog zahteva za upis irelevantni u kontekstu Konvencije.

2. Ocena Suda

46. U presudi u predmetu Golder protiv Ujedinjenog Kraljevstva od 21. februara 1975. godine, Sud je utvrdio da član 6. stav 1. "obezbeđuje svakom pravo da o zahtevu u vezi sa njegovim građanskim pravima i obavezama odlučuje sud ili tribunal " (stav 36., serija A broj 18). Na ovo "pravo na sud", čiji je jedan aspekt pravo pristupa, može se osloniti svako ko smatra na dokazivoj osnovi da je mešanje u vršenje njegovih ili njenih građanskih prava nezakonito i žali se da mu nije pružena mogućnost da tu pritužbu podnese sudu ili tribunalu koji ispunjavaju zahteve iz člana 6. stav 1 (videti, inter alia, Roche protiv Ujedinjenog Kraljevstva [VV], broj 32555/96, stav 117., ECHR 2005-X). Samo institucija koja ima potpunu nadležnost i ispunjava jedan broj zahteva, kao što je nezavisnost od izvršne vlasti, a takođe i od stranaka, predstavlja "tribunal" u okviru značenja navedenih odredbi (videti, među drugim autoritetima, presudu Beaumartin protiv Francuske od 24. novembra 1994. godine, stav 38., serija A broj 296-B). Prilikom određivanja da li se neko telo može smatrati "nezavisnim" mora se uzeti u obzir način imenovanja njegovih članova, trajanje njihovog mandata, postojanje garancija protiv spoljašnjih pritisaka, i pitanje da li to telo pojavljuje kao nezavisno (videti Campbell i Fell protiv Ujedinjenog Kraljevstva, 28. jun 1984. godine, stav 78., serija A broj 80). Sud dalje podseća da bi odluke upravnih organa koje same ne ispunjavaju zahteve iz člana 6. stav 1. trebalo da podležu kasnijoj kontroli od strane "pravosudnog organa koji ima punu nadležnost" (videti, Ortenberg protiv Austrije, 25. novembar 1994. godine, stav 31., serija A broj 295-B).

47. Ako se vratimo na predmetni slučaj, prvo se primećuje da se osnovni predmet zahteva podnosioca predstavke odnosi na nepokretnost i da je materijalne prirode i da, kao takav, potpada pod okvire član 6. stav 1. (videti, mutatis mutandis, Editions Périscope protiv Francuske, 26. mart 1992. godine, stav 40., serija A broj 234-B).

48. Drugo, ni Služba katastra ni Republički geodetski zavod nisu su se mogli smatrati, u relevantnom trenutku, ustanovama koje ispunjavaju uslove "tribunala" u okviru značenja člana 6. stav 1. Zaista, uvedeno je novo zakonodavstvo da bi se ispravile manjkavosti državne službe, na šta su ukazivali međunarodni izveštaji. Međutim, bez obzira da li su ove promene imale za rezultat da tela u pitanju posle toga ispunjavaju uslov "tribunala", predmetno zakonodavstvo stupilo je na snagu tek 1. jula 2006. godine, što je više od mesec dana pošto je Republički geodetski zavod već doneo odluku u vezi sa zahtevom podnosioca predstavke (videti st. 16 i 30. u gornjem tekstu).

49. Treće, u relevantnom trenutku, podnosilac predstavke po zakonu nije imao pravo da traži preispitivanje odluke u upravnom postupku. Ovo se promenilo tek usvajanjem novog Zakona o državnom premeru i katastru koji je stupio na snagu 11. septembra 2009. godine (videti st. 20, 22 i 23 u gornjem tekstu). S tim u vezi Sud podseća da se pitanje iscrpljenosti domaćih pravnih sredstava normalno utvrđuje pozivanjem na datum podnošenja predstavke Sudu (videti Baumann protiv Francuske, broj 33592/96, stav 47., ECHR 2001-V (izvodi)), a od ovog pravila, naravno, postoje izuzeci, što se može opravdati posebnim okolnostima svakog predmeta (videti Demopoulos protiv Turske i sedan drugih predmeta (odluka) [VV], br. 46113/99, 3843/02, 13751/02, 13466/03, 14163/04, 10200/04, 19993/04 i 21819/04), stav 87., 1. mart 2010. godine, Nogolica protiv Hrvatske (odluka), broj 77784/01, ECHR 2002-VIII). U konkretnom slučaju, međutim, podnosilac predstavke podneo je predstavku Sudu 3. novembra 2006. godine. On je tek 11. septembra 2009. godine, posle skoro tri godine, mogao dokazivo da ponovo podnese zahtev za upis nepokretnosti Opštinskoj službi za katastar i Republičkom geodetskom zavodu i da tek tada, ako zahtev bude usvojen, traži preispitivanje odluke u upravnom sporu. Shodno tome, bilo bi neproporcionalno da se od podnosioca predstavke traži da upotrebi ovaj potencijalni put naknade (videti, mutatis mutandis, Pikić protiv Hrvatske, broj 16552/02, stav 31., 18. januar 2005. godine; i Parizov protiv "Bivše Jugoslovenske Republike Makedonije", broj 14258/03, stav 46, 7. februar 2008. godine).

50. Najzad, u vezi sa tvrdnjom Vlade da je podnosilac predstavke trebalo da podnese posebnu parničnu tužbu (videti stav 40. u gornjem tekstu), Sud prihvata verodostojan odgovor ovog drugog na nju. Posebno, posle donošenja bilo koje parnične presude u korist podnosioca predstavke, upis predmetnog prava bi i dalje bio stvar nahođenja istih upravnih organa. Dalje, pošto nije ponudila relevantnu domaću sudsku praksu da potkrepi ovu tvrdnju, Vlada je propustila da pokaže da bi u posebnim okolnostima predmetnog slučaja parnična tužba na koju se poziva bila nešto drugo osim teorijska (videti, mutatis mutandis, Stojanović protiv Srbije, broj 34425/04, st. 59 i 60., 19. maj 2009. godine). Podnosilac predstavke se stoga ne može kriviti što nije upotrebio ovo sredstvo.

51. S obzirom na gore navedeno, a podrazumevajući da njegov zadatak nije da određuje kakav bi zapravo trebalo da bude ishod zahteva podnosioca predstavke za upis, Sud odbija preliminarnu primedbu Vlade i smatra da je podnosilac predstavke lišen pristupa sudu prilikom odlučivanja u njegovim građanskim pravima i obavezama.

52. Prema tome, došlo je do povrede člana 6. stav 1. Konvencije.

II. PRIMENA ČLANA 41. KONVENCIJE

53. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

54. U svojoj predstavci koju je podneo 3. novembra 2006. godine podnosilac predstavke je tražio 10.000 evra (EUR) na ime pretrpljene materijalne štete.

55. U kasnijim zapažanjima podnosilac predstavke se nije pozivao na ovaj zahtev.

56. Pravilo 60 st. 2 i 3. Poslovnika Suda predviđa sledeće:

"2. Podnosilac predstavke mora podneti specificirane po pozicijama sve zahteve [pravičnog poravnanja], zajedno sa svim pratećim dokumentima, u roku koji je određen za podnošenje zapažanja podnosioca predstavke o osnovanosti osim ako Predsednik Veća ne odredi drugačije [naglasak dodat].

3. Ako podnosilac predstavke ne ispoštuje zahteve utvrđene u prethodnim stavovima, Veće može odbaciti te zahteve u celini ili delimično."

57. S obzirom na gore navedeno, zahtev podnosioca predstavke mora se odbiti u celini.

B. Troškovi

58. Podnosilac predstavke je, međutim, tražio 2.460 evra na ime troškova postupka pred Sudom.

59. Vlada je osporila ovaj zahtev.

60. U skladu sa praksom Suda, podnosilac predstavke ima pravo na naknadu troškova samo u onoj meri u kojoj je pokazano da su oni zapravo i neophodno nastali i da su razumni u pogledu iznosa. U konkretnom slučaju, na osnovu dokumenata koje poseduje i gore navedenih kriterijuma, Sud smatra da je opravdano da dodeli sumu od 1.000 evra za pokriće troškova postupka pred Sudom.

V. Zatezna kamata

61. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

 

IZ TIH RAZLOGA, SUD JEDNOGLASNO

1. Odlučuje da združi sa osnovanošću prigovor Vlade da domaća pravna sredstva nisu iscrpljena i odbija ga;

2. Proglašava predstavku dopuštenom;

3. Utvrđuje da je došlo do povrede člana 6. stav 1. Konvencije;

4. Utvrđuje

(a) da bi Tužena država trebalo da isplati podnosiocu predstavke u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije, 1.000 evra (jedna hiljada evra) plus svaki porez koji se može naplatiti podnosiocu predstavke, na ime troškova postupka pred Sudom, koji će se pretvoriti u srpske dinare po stopi važećoj na dan isplate;

(b) da bi po isteku gore navedena tri meseca do isplate, trebalo platiti običnu kamatu na gore navedeni iznos po stopi koja je jednaka najnižoj kamatnoj stopi Evropske centrale banke uz dodatak od tri procentna poena;

5. Odbija preostali deo zahteva podnosioca predstavke za pravično zadovoljenje.

 

Sastavljeno na engleskom jeziku i dostavljeno u pisanoj formi na dan 18. januara 2011. godine u skladu sa pravilom 77 st. 2 i 3 Poslovnika Suda.

Stanley Naismith

Françoise Tulkens

Sekretar

Predsednik