VELIKO VIJEĆE  

PREDMET LAMBERT I OSTALI PROTIV FRANCUSKE

(Predstavka broj 46043/14)

PRESUDA [Izvodi]

Ova verzija je ispravljena 25.juna 2015. godine na osnovu člana 81. Pravila Suda.

STRASBOURG

5. juna 2015. godine

Ova  presuda  je  konačna,  ali  može  biti  predmet  redakcijskih  izmjena.

U predmetu Lambert i ostali protiv Francuske, Evropski sud za ljudska prava, zasjedajući u Velikom vijeću u sljedećem sastavu:

Dean Spielmann, predsjednik,
Guido Raimondi,
Mark Villiger,
Isabelle Berro,
Khanlar Hajiyev,
Ján Šikuta,
George Nicolaou,
Nona Tsotsoria,
Vincent A. De Gaetano,
Angelika Nußberger,
Linos-Alexandre Sicilianos,
Erik Møse,
André Potocki,
Helena Jäderblom,
Aleš Pejchal,
Valeriu Griţco,
Egidijus Kūris, sudije,
i Erik Fribergh, registrar,

nakon vijećanja  zatvorenog za javnost, koje je održano 7. januara i 23. aprila 2015. godine, donosi sljedeću presudu, koja je usvojena posljednjeg navedenog dana:

POSTUPAK

Postupak u ovom predmetu je pokrenut predstavkom (broj 46043/14) koju je Sudu podnijelo četvero francuskih državljana, gosp. Pierre Lambert i gđa Viviane   Lambert,   gosp.   David   Philippon   i   gđa   Anne   Tuarze (podnositelji  predstavke)  protiv  Francuske  Republike  na  osnovu  člana  34. Konvencije  za  zaštitu  ljudskih  prava  i  osnovnih  sloboda  (Konvencija)  23. juna 2014. godine.
Podnositelje predstavke  su  zastupali  gosp.  J.  Paillot,  advokat  iz Strasbourga,  i  gosp.  J.  Triomphe,  advokat  iz  Pariza.  Francusku  vladu (Vlada)   je   zastupao   njen   zastupnik,   gosp.   Alabrune,   direktor   pravnih poslova Ministarstva vanjskih poslova.
Podnositelji predstavke   su   naročito   istakli   da   bi   obustavljanje vještačke  ishrane  i  hidratacije  Vincenta  Lamberta  bilo  u  suprotnosti  s obavezom  koju  država  ima  na  osnovu  člana  2.  Konvencije,  da  bi  bilo zlostavljanje  koje  predstavlja  torturu  u  smislu  člana  3.  Konvencije  i  da  bi povrijedilo njegov fizički integritet u smislu člana 8. Konvencije.
Predstavka je dodijeljena Petom odjeljenju Suda (pravilo 52. stav 1. Pravila Suda). Dana 24. juna 2014. godine, nadležno vijeće je odlučilo da primijeni pravilo  39.  Pravila  Suda,  da  saopći  predstavku  Vladi  i  da  joj dodijeli prioriet.
Dana 4. novembra 2014. godine, vijeće Petog odjeljenja u sljedećem sastavu: Mark   Villiger,   predsjednik,   Angelika   Nußberger,   Boštjan   M. Zupančič, Vincent A. De Gaetano, André Potocki, Helena Jäderblom i Aleš Pejchal,  sudije,  i  Stephen  Phillips,  registrar  tog  odjeljenja,  je  ustupilo nadložnost Velikom vijeću, budući da nijedna stranka nije uložila prigovor na ustupanje (član 30. Konvencije i pravilo 72).
Sastav Velikog vijeća je određen u skladu s odredbama člana 26. st. 4. i 5. Konvencije i pravilom 24. Pravila Suda.
Podnositelji predstavke  i  Vlada  su  dostavili  pismena  zapažanja  o prihvatljivosti i meritumu predmeta.
Zapažanja su  također  dostavili  Rachel  Lambert,  François  Lambert  i Marie-Geneviève Lambert, supruga, nećak i polusestra Vincenta Lamberta, te  Nacionalna  unija  asocijacija  porodica  žrtava  kraniocerebralnih  povreda (UNAFTC),    asocijacija    Amréso-Bethel    i    Klinika    za    ljudska    prava Međunarodnog instituta za ljudska prava, kojima je predsjednik dozvolio da interveniraju  u  svojstvu  trećih  lica  u  pismenoj  formi  (član  36.  stav  2. Konvencije  i  pravilo  44.  stav  3.  tačka  (a)  Pravila  Suda).  Rachel  Lambert, François Lambert i Marie-Geneviève Lambert su također dobili dozvolu da učestvuju u raspravi.
Javna rasprava  se  održala  u  Palati  ljudskih  prava  u  Strasbourgu  7. januara 2015. godine (pravilo 59. stav 3).
Pred Sudom su se pojavili:

(a)  u ime Vlade:
Gosp. F. ALABRUNE, direktor pravnih poslova, Ministarstvo vanjskih poslova i međunarodnog razvoja,  zastupnik,
Gđa E. JUNG, redaktorka, Odjel za ljudska prava, Ministarstvo vanjskih poslova i međunarodnog razvoja,
Gosp. R. FÉRAL, redaktor, Odjel za ljudska prava, Ministarstvo vanjskih poslova i međunarodnog razvoja,
Gđa S. RIDEAU, savjetnica, Direkcija za pravne poslove, Ministarstvo socijalnih poslova, zdravlja i prava žena,
Gđa I. ERNY, pravna savjetnica, Odjel za prava korisnika, pravne i etičke poslove, Ministarstvo socijalnih poslova, zdravlja i prava žena,
Gđa P. ROUAULT-CHALIER, zamjenica direktora za opće pravne poslove i sporove, Ministarstvo pravde,
Gđa M. LAMBLING, redaktorka u Uredu za prava osoba i porodice, Ministarstvo pravde,  savjetnici;
  
(b)  u ime podnositelja predstavke:
Gosp. J. PAILLOT, advokat,
Gosp. J. TRIOMPHE, advokat,  zastupnici,
Gosp. G. PUPPINCK,
Prof. X. DUCROCQ,
Dr B. JEANBLAN,   savjetnici;

(c)  u ime Rachel Lambert, trećeg lica-umješača:
Gosp. L. PETTITI, advokat, zastupnik,
Dr    OPORTUS,
Dr    SIMON,  savjetnici;

(d)  u ime François i Marie-Geneviève Lambert, trećih lica-umješača:
Gosp. M. MUNIER-APAIRE, član Advokatske komore pri Conseil d’État i Kasacionom sudu,
Gosp. B. LORIT, advokat,  savjetnici.

Podnositelji  predstavke,  uz  izuzetak  prvog  podnositelja  predstavke,  te Rachel Lambert, François Lambert i Marie-Geneviève Lambert, treća lica- umješači, su također bili prisutni.

Sud je saslušao izjave gosp.Alabrunea, gosp.Paillota, gosp.Triomphea, gosp.  Munier-Apairea  i  gosp.  Pettitija,  te  odgovore  koje  su  dali  gosp. Alabrune i gosp. Paillot na pitanja sudija.

ČINJENICE

I. OKOLNOSTI PREDMETA

Podnositelji predstavke,  svi  francuski  državljani,  su  gosp.  Pierre Lambert i njegova supruga Viviane Lambert, koji su rođeni 1929.godine i 1945.godine, i žive u Reimsu, gosp. David Philippon, koji je rođen 1971. godine i živi  u  Mourmelonu,  te  gđa  Anne  Tuarze,  koja  je  rođena  1978. godine  i  živi  u  Milizacu.  Oni  su  roditelji,  polubrat  i  sestra  Vincenta Lamberta, koji je rođen 20. septembra 1976. godine. 
Vincent Lambert je pretrpio teške kranijalne ozljede u saobraćajnoj nesreći koja se  dogodila  29.  septembra  2008.  godine,  zbog  čega  je  ostao tetraplegičar    te    u    stanju    potpune    ovisnosti.    Prema    medicinskom specijalističkom  nalazu  vještaka,  koji  je  naložio  Conseil  d’État  (Državno vijeće) 14. februara 2014. godine, on se nalazi u kroničnom vegetativnom stanju (vidi, stav 40).
Od septembra  2008.  godine  do  marta  2009.  godine,  on  je  bio hospitaliziran na Odjelu za reanimaciju, zatim Odjelu za neurologiju bolnice Châlons-en-Champagne.  Od  marta  do  juna  2009.  godine,  njegovan  je  u Centru   za   helioterapiju   Berck-sur-Mer,   a   23.   juna   2009.   godine   je premješten  u  Univerzitetsku  bolnicu  Reims,  u  jedinicu  za  daljnju  njegu  i rehabilitaciju pacijenata u vegetativnom stanju ili stanju minimalne svijesti, gdje  je  još  uvijek  nalazi.  Ta  jedinica  prima  osam  pacijenata.  Vincentu Lambertu  se  pruža  vještačka  ishrana  i  hidratacija  enteralnim  putem,  tj. putem gastrične sonde.
U julu 2011. godine, Vincent Lambert je bio predmet evaluacije koju je obavila  specijalistička  jedinica  Univerzitetske  bolnice  u  Liježu,  Coma Science   Groupe,   koja   je   zaključila   da   se   on   nalazi   u   kroničnom neurovegetativnom  stanju  okvalificiranom  kao  stanje  “minimalne  svijesti plus”.  U  skladu  s  preporukama  Coma  Science  Group,  on  je  svakodnevno upućivan na fizioterapiju od septembra 2011. godine do kraja oktobra 2012. godine, koja nije dala nikakve rezultate, kao ni logopedska terapija, koja se sastojala od 87 seansi provedenih između marta i septembra 2012. godine, čime  se  pokušao  uspostaviti  određeni  komunikacijski  kod.  Postojali  su  i pokušaji da se pacijent smjesti u invalidska kolica.
A. Prva odluka donsena na osnovu zakona od 22. aprila 2005. godine

Budući da  su  njegovatelji  smatrali  da  primjećuju  kod  Vincenta Lamberta   sve   vidljivije   znakove   otpora   dnevnoj   njezi   2012.   godine, početkom  2013.  godine,  medicinski  tim  je  pokrenuo  kolektivni  postupak propisan  zakonom  od  22.  aprila  2005.  godine,  koji  se  odnosi  na  prava bolesnika  i  pitanja  kraja  života  (vidi,  stav  54.  dole).  Rachel  Lambert, supruga pacijenta, je bila uključena u postupak.
Postupak je  okončan  odlukom  dr  Karigera,  doktora  odgovornog  za Vincenta  Lamberta  i  šefa  odjela  na  kojem  je  on  hospitaliziran,  da  se obustavi  ishranjivanje  pacijenta  i  da  se  reducira  hidratacija.  Odluka  je stupila na snagu 10. aprila 2013. godine.
B. Privremena mjera od 11. maja 2013. godine

Dana 9.  maja  2013.  godine,  podnositelji  predstavke  su  se  obratili sudiji za zahtjeve za hitni postupak Upravnog suda Châlons-en-Champagne na  osnovu  člana  L.  521-2  Zakona  upravnim  sudovima  (zahtjev  za  hitni postupak za zaštitu osnovne slobode (référé liberté)), tražeći da se donese privremena  mjera  kojom  bi  se  naložilo  bolnici,  pod  prijetnjom  novčane kazne, da nastavi uobičajenu ishranu i hidrataciju Vincenta Lamberta te da mu pruži njegu kakvu iziskuje njegovo stanje.
Odlukom o  privremenoj  mjeri  od  11.  maja  2013.  godine,  sudija  za zahtjeve za hitni postupak je odobrio njihove zahtjeve. Sudija je smatrao da je  potrebno  i  dalje  provoditi  kolektivni  postupak  s  porodicom  Vincenta Lamberta, uprkos činjenici  da je mišljenje porodice podijeljeno u pogledu budućnosti pacijenta, budući da on nije sačinio nikakve prethodne upute te da  nema  osobe  od  povjerenja  u  smislu  relevantnih  odredaba  Zakona  o javnom   zdravlju.   Sudija   je   istakao   da   je   supruga   Vincenta   Lamberta uključena  u  postupak,  ali  da  iz  spisa  predmeta  jasno  proizilazi  da  njegovi roditelji  nisu  bili  informirani  da  je  ona  primijenjena,  te  da  odluka  o obustavljanju  ishrane  i  reduciranju  hidratacije,  čija  priroda  i  razlozi  njima nisu bili poznati, nije bila u skladu s njihovim željama.
Prema tome, sudija je smatrao da su ti proceduralni nedostaci doveli do teškog  i  očiglednog  kršenja  fundamentalne  slobode,  naime,  prava  na poštivanje  života,  te  je  naložio  bolnici  da  nastavi  uobičajeno  hranjenje  i hidratiranje  Vincenta  Lamberta,  te  da  mu  obezbijedi  njegu  koju  iziskuje njegovo stanje.
 C. Druga odluka  donesena  na  osnovu  zakona  od  22.  aprila  2005. godine

U septembru  2013.  godine,  pokrenut  je  novi  kolektivni  postupak. Dr Kariger  je  konsultirao  šestoricu  doktora,  od  kojih  su  trojica  bila  van bolnice   (neurolog,   kardiolog   i   anesteziolog   s   iskustvom   iz   palijativne medicine), koje su izabrali roditelji Vincenta Lamberta, njegova supruga te medicinski  tim.  On  je  također  uzeo  u  obzir  pismeno  mišljenje  doktora odgovornog za specijalističku službu za kontinuiranu njegu u okviru jedne ustanove za medicinsku njegu.
Dr Kariger   je   također   održao   dva   sastanka   s   porodicom   27. septembra i 16. novembra 2013. godine, na kojem su bili prisutni supruga Vincenta  Lamberta,  njegovi  roditelji  i  osmero  braće  i  sestara  Vincenta Lamberta.  Rachel  Lambert  i  šestero  od  osmero  braće  i  sestara  Vincenta Lamberta su se izjasnili u prilog prekidanju vještačke ishrane i hidratacije, dok  su  se  podnositelji  predstavke  izjasnili  u  prilog  nastavljanju  vještačke ishrane i hidratacije.
Dana 9. decembra 2013. godine, dr Kariger je sazvao sve doktore te skoro sve članove tima za njegu. Nakon sastanka, dr Kariger te petorica od šestorice konsultiranih   doktora   su   se   izjasnili   u   prilog   obustavljanju tretmana.
Na osnovu  konsultacija,  dr  Kariger  je,  11.  januara  2014.  godine, objavio da namjerava obustaviti vještačku ishranu i hidrataciju 13. januara godine,  te  da  ta  odluka  može  biti  predmet  zahtjeva  koji  se  može  uputiti upravnom   sudu.   U   njegovoj   odluci,   koja   je   obuhvatala   izvještaj   s obrazloženjem na trinaest strana, od čega je rezime od sedam strana pročitan porodici,  je  naročito  konstatirano  da  se  stanje  Vincenta  Lamberta  može okarakterizirati kao nepovratno oštećenje  mozga te da se tretman pokazao beskorisnim  i  disproporcionalnim,  i  da  on  nema  nikakvog  drugog  dejstva osim vještačkog održavanja u životu. Prema izvještaju, doktor je bio siguran da Vincent Lambert nije želio, prije nesreće, da živi u takvim uvjetima.Dr Kariger   je   zaključio   da   produžavanje   života   pacijenta   nastavljanjem vještačke ishrane i hidratacije vodi nerazumnoj tvrdoglavosti.
 D. Presuda Upravnog suda od 16. januara 2014. godine

Dana 13. januara 2014. godine, podnositelji predstavke su podnijeli novi zahtjev za hitni postupak za zaštitu osnovne slobode Upravnom sudu Châlons-en-Champagne na  osnovu  člana  L.  521-2,  tražeći  da  se  donese privremena mjera kojom bi se zabranilo bolnici i odgovornom doktoru da obustave  ishranu  i  hidrataciju  Vincenta  Lamberta  te  da  se  naloži  njegov hitni   premještaj   u   specijalističku   ustanovu   za   kontinuiranu   njegu   u Oberhausbergenu,  koju  je  vodila  asocijacija  Amréso-Bethel  (vidi,  stav  8. gore).  Rachel  Lambert  i  François  Lambert,  nećak  Vincenta Lamberta,  su intervenirali u postupku u svojstvu trećih lica-umješača.
Upravni sud, zasjedajući u punom sastavu od devet sudija, je održao raspravu 15. januara 2014. godine. Presudom od 16. januara 2014. godine, on je obustavio izvršenje odluke dr Karigera od 11. januara 2014. godine.
Upravni sud je prije svega istakao da član 2. Konvencije ne sprečava države da  propisuju  mogućnost  da  se  pojedinci  usprotive  tretmanu  koji  bi potencijalno  mogao  produžiti  život.  Isto  tako,  on  ne  sprečava  doktora odgovornog  za  pacijenta  koji  nije  u  stanju  da  izrazi  svoju  volju,  a  koji smatra,   nakon   implementiranja   niza   garancija,   da   tretman   koji   je administrirao  vodi  nerazumnoj  tvrdoglavosti,  da  obustavi  taj  tretman,  uz superviziju medicinskog vijeća, etičkog odbora bolnice, ako je potrebno, te upravnog i krivičnog suda.
Upravni sud  je  potom  istakao  da  jasno  proizilazi  iz  relevantnih odredaba  Zakona  o  javnom  zdravlju,  kao  što  je  izmijenjen  zakonom  22. aprila  2005.  godine  i  razjašnjen  u  parlamentarnom  postupku,  da  vještačka enteralna  ishrana  i  hidratacija  –  koje  podliježu,  kao  lijekovi,  monopolu distribucije koji imaju apoteke, imaju za cilj unošenje određenih nutrijenata pacijentima  čije  su  funkcije  oštećene  te  iziskuju  korištenje  invazivnih tehnika da bi se administrirali – predstavljaju oblik tretmana.
Naznačavajući da je odluka dr Karigera zasnovana na volji Vincenta Lamberta da ge ne održavaju u životu u stanju krajnje ovisnosti te da on nije sačinio nikakve  prethodne  upute,  niti  je  odredio  osobu  od  povjerenja, Upravni  sud  je  ustanovio  da  je  stav  koji  je  on  povjerio  svojoj  supruzi  i jednom   od   braće   proizilazio   od   zdrave   osobe   koja   se   nije   suočila   s nesposrednim  posljedicama  svoje  volje  te  da  nije  predstavljao  formalnu manifestaciju izričite volje, neovisno o njegovom profesionalnom iskustvu o pacijentima  u  sličnoj  situaciji.  Sud  je  dalje  istakao  da  činjenica,  da  je Vincent  Lambert  imao  konfliktne  odnose  sa  svojim  roditeljima  budući  da nije dijelio njihove moralne vrijednosti i posvećenost religiji, ne znači da se može smatrati da je on izrazio jasnu volju da odbije sve oblike tretmana, te je dodao da iz njegovog očiglednog otpora njezi ne proizilazi nedvosmislen zaključak  o njegovoj želji da ga održavaju u životu ili ne. Upravni sud je zaključio da je dr Kariger neispravno procijenio volju Vincenta Lamberta.
Upravni sud je   također   istakao   da   se   Vincent   Lambert,   prema izvještaju  Univerzitetske  bolnice  u  Liježu  iz  2011.  godine  (vidi,  stav  13. gore),   nalazi   u   stanju   minimalne   svijesti,   koja   implicira   kontinuirano prisustvo   emocionalne   percepcije   i   postojanje   mogućih   reakcija   na okruženje.  Prema  tome,  cilj  administriranja  vještačke  ishrane  i  hidratacije nije da se on vještački održi u životu. Konačno, sud je smatrao da se tretman ne  može  okarakterizirati  kao  beskoristan  ili  disproporcionalan  sve  dok  ne uzrokuje stres ili patnju. Prema tome, on je zaključio da odluka dr Karigera predstavljala   ozbiljnu   i   očiglednu   nezakonitu   povredu   prava   na   život Vincenta Lamberta. On je naložio obustavljanje izvršenja odluke te je odbio zahtjev da se pacijent premjesti u specijalističku ustanovu za kontinuiranu njegu u Oberhausbergenu.
 E. Odluka koju je donijelo Državno vijeće 14. februara 2014. godine

U tri   zahtjeva   od   31.   januara   2014.   godine,   Rachel   Lambert, François Lambert i Univerzitetska bolnica Reims su se žalili na tu presudu sudiji   za   zahtjeve   za   hitni   postupak   Državnog   vijeća.   Podnositelji predstavke  su  uložili  protužalbu  tražeći  da  se  Vincent  Lambert  odmah premjesti u specijalističku ustanovu za kontinuiranu njegu. Nacionalna unija asocijacija porodica žrtava kraniocerebralnih povreda (UNAFTC, vidi stav 8. gore) je zatražila dozvolu da intervenira u svojstvu trećeg lica-umješača.
Na raspravi o zahtjevu za hitni postupak koja je održana 6. februara 2014.godine, predsjednik Odjeljenja za sporove Državnog vijeća je odlučio da proslijedi predmet sudu u punom sastavu od sedamanest članova.
Sudska rasprava   pred   sudom   u   punom   sastavu   se   održala   13. februara 2014. godine. U svojim zaključcima  upućenim Državnom vijeću, javni  izvjestitelj  je  citirao,  inter  alia,  zapažanja  koja  je  ministar  zdravlja uputio  senatorima  koji  su  ispitivali  nacrt  zakona  koji  je  poznao  kao  nacrt zakona Leonetti :
“Ako čin obustavljanja tretmana (...) rezultira smrću, namjera iza čina [nije da ubije; nego] da omogući da smrt povrati svoj prirodni tok i da oslobodi patnje.To je veoma važno za njegovatelje, čija uloga nije da oduzimaju život.”

Državno vijeće je donijelo svoju odluku 14. februara 2014. godine. Nakon što   je   spojilo   zahtjeve   i   dozvolilo   UNAFTC-u   da   intervenira, Državno vijeće je definiralo ulogu sudije za zahtjeve za hitni postupak, koji ima   zadatak   odlučuje   na   osnovu   člana L. 521-2   Zakona o upravnim sudovima, na sljedeći način:
“Na osnovu [člana L. 521-2], sudija za zahtjeve za hitni postupak upravnog suda, pri razmatranju takve vrste zahtjeva koji je opravdan posebnom hitnošću, može naložiti mjere koje su potrebne da bi se zaštitila osnovna sloboda koju je navodno prekršila neka upravna vlast na ozbiljan i očigledno nezakonit način. Te zakondavne odredbe dodjeljuju  sudiji  za  zahtjeve  za  hitni  postupak,  koji  u  principu  odlučuje  sam  i  koji nalaže  mjere  privremene  prirode  u  skladu  sa  članom  L. 511-1  Zakona  o  upravnim sudovima,  ovlast  da  naloži,  bez  odlaganja  i  na  osnovu  kriterija  ‘evidentnosti  i očiglednosti’, potrebne mjere da bi se zaštitile osnovne slobode.

Međutim, sudija za zahtjeve za hitni postupak može vršiti ovlasti na poseban način ako se razmatranje zahtjeva na osnovu člana L. 521-2 (...) odnosi na odluku koju je donio neki doktor na osnovu Zakona o javnom zdravlju i koja bi vodila obustavljanju ili nepoduzimanju tretmana uz obrazloženje da bi on vodio nerazumnoj tvrdoglavosti, a čije izvršenje bi nanijelo štetu životu na nepovratan način. U takvim okolnostima, sudija, zasjedajući kao član vijeća ako je to potrebno, mora nametnuti potrebne mjere zaštite s ciljem onemogućavanja izvršenja predmetne odluke ako se ona ne odnosi na jednu  od  situacija  koje  su  propisane  zakonom,  uspostavljajući  ravnotežu  između predmetnih osnovnih sloboda, naime, prava na poštivanje života i prava pacijenta da se  suglasi  s  medicinskim  tretmanom  i  da  ne  bude  podvrgnut  tretmanu  koji  bi  bio rezultat  nerazumne  tvrdoglavosti.  U  takvom  slučaju,  sudija  za  zahtjeve  za  hitni postupak ili vijeće kojem on proslijedi predmet može, na odgovarajući način, nakon što   privremeno   obustavi   provođenje   mjere   i   prije   odluke   o   primjeni,   naložiti medicinsko  vještačenje  i,  na  osnovu  člana  R.625-3  Zakona  o  upravnim  sudovima, zatražiti mišljenje bilo koje osobe čija su kompetencija i znanje takve prirode da mogu na koristan način imati uticaja na odluku suda.”

Državno vijeće   je   zaključilo   da   iz   teksta   relevantnih   odredaba Zakona  o  javnom  zdravlju  (čl.  L.  1110-5,  L-1111-4  i  R-4127-37)  te  iz parlamentarne procedure vrlo jasno proizilazi da su predmetne odredbe opće prirode i da se primjenjuju na Vincenta Lamberta, kao što se primjenjuju na sve korisnike zdravstvenog sistema. Državno vijeće je istaklo:
“Iz  tih  odredaba  jasno  proizilazi  da  svakoj  osobi  mora  biti  pružena  njega  koja  je najadekvatnija za njeno stanje i da preventivni postupci ili postupci ispitivanja koji se primjenjuju i njega koja se prakticira ne smiju izlagati pacijenta disproporcionalnim rizicima   u   vezi   s   predviđenom   dobrobiti.   Takvi   postupci   se   ne   smiju   i   dalje primjenjivati  s  nerazumnom  tvrdoglavošću  te  se  mogu  prekinuti  ili  se  ne  moraju poduzeti kada se pokažu beskorisnim ili disproporcionalnim, ili kada nemju nikakvog drugog dejstva osim vještačkog održavanja u životu, bilo da je pacijent na kraju svog života  ili  nije.  Kada  pacijent  nije  sposoban  da  izrazi  svoju  volju,  bilo  koju  odluku kojom se ograničava ili obustavlja tretman uz obrazloženje da bi daljnji tretman doveo do  nerazumne  tvrdoglavosti  ne  može  donijeti  doktor  bez  primjene  kolektivnog postupka,  koji  je  definiran  Zakonom  o  medicinskoj  etici  i  pravilima  o  konsultaciji koja  su  propisana  Zakonom  o  javnom  zdravlju,  ako  bi  takva  mjera  mogla  ugroziti život  pacijenta.  Ako  donosi  takvu  odluku,  on  mora  zaštiti  dostojanstvo  pacijenta  u svakom pogledu i pružiti pacijentu palijativnu njegu.

Nadalje,  jasno  proizilazi  iz  odredaba  članova  L.  1110-5  i  L.  1110-4  Zakona  o javnom  zdravlju,  koje  su  razjašnjene  u  parlamentarnoj  proceduri  prije  usvajanja zakona  od  22.  aprila  2005.  godine,  da  je  namjera  zakonodavaca  bila  da  uključi  sve postupke  kojima  se  nastoje  održati  vitalne  funkcije  pacijenta  na  vještački  način  u oblike   tretmana   koji   se   mogu   ograničiti   ili   obustaviti   na   osnovu   nerazumne tvrdoglavosti.   Vještačka   ishrana   i   hidratacija   su   obuhvaćene tom kategorijom postupaka te se, prema tome, mogu obustaviti ako bi njihova daljnja primjena dovela do nerazumne tvrdoglavosti.”

Državno vijeće je potom zaključilo da je njegov zadatak da se uvjeri, imajući u  vidu  sve  okolnosti  predmeta,  da  su  ispunjeni  zakonski  uvjeti  za donošenje  odluke  o  obustavljanju  tretmana  čija  bi  daljnja  primjena  vodila nerazumnoj  tvrdoglavosti.  S  tim  ciljem,  ono  je  trebalo  imati  najpotpunije informacije  na  raspolaganju,  naročito  one  u  vezi  sa  zdravstvenim  stanjem Vincenta Lamberta. Prema tome, Državno vijeće je smatralo da je potrebno naložiti    medicinsko    vještačenje    koje    bi    bilo    povjereno    priznatim stručnjacima   iz   domena   neuronauke   prije   nego   što   donese   odluku   o zahtjevu. Stručnjaci – djelujući neovisno ili kolektivno, koji su prvo ispitali pacijenta, su se sastali s medicinskim timom i osobljem zaduženim za njegu, te su se upoznali s kompletnom medicinskom dokumentacijom pacijenta – su  trebali  dati  svoje  mišljenje  o  aktuelnom  stanju  Vincenta  Lamberta  i pružiti Državnom vijeću relevantne informacije o mogućnosti da se desi bilo kakva promjena.
Državno vijeće  je  odlučilo  da  povjeri  vještačenje  kolegiju  od  tri doktora  koje  je  imenovao  predsjednik  Odjeljenja  za  sporove  na  prijedlog predsjednika  Nacionalne  mediciske  akademije,  predsjednika  Nacionalnog savjetodavnog  odbora  za  etiku  i  predsjednika  Nacionalnog  medicinskog vijeća.  Zadatak  kolegija  vještaka,  koji  je  trebao  dostaviti  nalaz  vještaka  u roku od dva mjeseca od formiranja, je bio sljedeći:
“(i)  opisati  aktuelno  kliničko  stanje  gosp.  Lamberta  i  njegov  razvoj  od  momenta evaluacije koju je obavila Coma Science Group Univerzitetske bolnice u Liježu u julu 2011.godine;

(ii)  dati  mišljenje  o  pitanju  da  li  su  cerebralne  lezije  pacijenta  ireverzibilne  i  o kliničkoj prognozi;

(iii) izjasniti se o pitanju da li je pacijent u stanju da komunicira, na koji način, sa svojim okruženjem;

(iv) procijeniti da li postoje ikakvi znakovi koji bi sugerirali u sadašnje vrijeme da gosp. Lambert reagira na njegu koja mu se pruža i, ako je to tako, da li se te reakcije mogu tumačiti na način da se radi o odbijanju te njege, o patnji, o želji da se okonča tretman  koji  ga  održava  u  životu  ili,  nasuprot  tome,  o  želji  da  se  tretman  i  dalje primjenjuje.”

Državno vijeće  je  također  smatralo  da  je  potrebno,  imajući  u  vidu opseg i težinu naučnih, etičkih i deontoloških pitanja koja se postavljaju pri ispitivanju  predmeta  te  u  skladu  sa  članom  R.  625-3  Zakona  o  upravnim sudovima,  zatražiti  od  Nacionalne  medicinske  akademije,  Nacionalnog savjetodavnog  odbora  za  etiku  i  Nacionalnog  medicinskog  vijeća,  te  od gosp. Jeana Leonettija, izvjestitelja o zakonu od 22. aprila 2005. godine, da dostave opća zapažanja u pisanoj formi do kraja aprila 2014. godine kako bi mu  razjasnili  primjenu  koncepta  nerazumne  tvrdoglavosti  i  vještačkog održavanja u životu u smislu navedenog člana L. 1110-5, naročito u pogledu osoba koje su, poput Vincenta Lamberta, u stanju minimalne svijesti.
Konačno, Državno  vijeće  je  odbilo  zahtjev  podnositelja  predstavke da se Vincent Lambert premjesti u specijalističku ustanovu za kontinuiranu njegu (vidi, stav 29. gore).
 F. Medicinsko vještačenje i opća zapažanja

1. Medicinsko vještačenje

Vještaci su ispitali Vincenta Lamberta u devet navarata. Oni su se upoznali s   kompletnom   medicinskom   dokumentacijom,   a   naročito   s izvještajem koji je predočila Coma Science Group u Liježu (vidi, stav 13. gore),     dokumentacojim     u     vezi     s     tretmanom,     administrativnom dokumentacijom,  te  su  imali  pristup  svim  radiološkim  snimcima.  Oni  su također  pregledali  sve  dokaze  u  sudskom  spisu  koji  su  bili  od  značaja  za njihov nalaz. Pored toga, između 24.marta i 23. aprila 2014. godine, oni su se  susreli  sa  svim  strankama  (porodicom,  medicinskim  timom  i  timom zaduženim za njegu, medicinskim savjetnicima, i predstavnicima UNAFTC- a i bolnice) te su obavili niz ispitivanja Vincenta Lamberta.
Dana 5.  maja  2014.  godine,  vještaci  su  poslali  svoj  preliminarni nalaz strankama da bi one dostavile svoja zapažanja. Njihov konačni nalaz vještaka,  koji  je  dostavljen  26.  maja  2014.  godine,  je  sadržavao  sljedeće odgovore na pitanja koja je postavilo Državno vijeće.
(a)  Kliničko stanje Vincenta Lamberta i njegov razvoj

Vještaci su zaključili da kliničko stanje Vincenta Lamberta odgovara vegetativnom stanju, bez ikakvih znakova koji bi pokazali stanje minimalne svijesti. Nadalje,  oni  su  istakli  da  on  ima  poteškoće  s  gutanjem  te  da  su motričke   funkcije   sva   četiri   ekstremiteta   teško   oštećene,   uz   ozbiljnu retrakciju  tetiva.  Oni  su  istakli  da  se  njegovo  stanje  svijesti  pogoršalo  od evaluacije koja je obavljena u Liježu 2011. godine.
(b)  Ireverzibilan karakter cerebralnih lezija i klinička prognoza

Vještaci su  istakli  da  je  potrebno  uzeti  u  obzir  dva  faktora  pri procjenjivanju pitanja da li su cerebralne lezije ireverzibilne ili nisu. Prvo, vrijeme  koje  je  proteklo  od  nesreće  koja  je  uzrokovala  lezije  i,  drugo, prirodu lezija. U ovom predmetu, oni su istakli da je pet i po godina prošlo od  nanošenja  kranijalne  traume  te  da  je  radiološka  slika  pokazala  tešku cerebralnu  atrofiju  sa  trajnim  neurološkim  gubitkom,  skoro  kompletnu destrukciju strateških regija, kao što su oba talamusa te gornji dio moždanog stabla,   te   teško   oštećenje   cerebralnih   komunikacijskih   puteva.   Oni   su zaključili da su cerebralne lezije ireverzibilnog karaktera. Dodali su da dugi period   progresije,   kliničko   pogoršanje   od   jula   2011.   godine,   njegovo aktuelno vegetativno stanje, destruktivna priroda i opseg cerebralnih lezija, te rezultati ispitivanja funkcija, zajedno s teškim oštećenjem  motorike sva četiri ekstremiteta pokazuju lošu kliničku prognozu.
(c)  Sposobnost Vincenta Lamberta da komunicira sa svojim okruženjem

U svjetlu obavljenih ispitivanja, a naročito imajući u vidu činjenicu da logopedskom terapijom koja je provedena 2012. godine nije uspostavljen komunikacijski kod, vještaci su zaključili da Vincent Lambert nije u stanju da uspostavi funkcionalnu komunikaciju sa svojim okruženjem.
(d)  Postojanje   znakova   koji   sugeriraju   da   Vincent   Lambert   reagira   na pruženu njegu i tumačenje tih znakova

Vještaci su istakli da Vincent Lambert reagira na pruženu njegu i na bolne stimulacije,  ali  su  zaključili  da  se  ne  radi  o  svjesnim  odgovorima. Prema   njihovom   mišljenju,   njih   nije   moguće   tumačiti   kao   svjesno doživljavanje patnje ili izražavanje namjere ili želje u pogledu obustavljanja ili nastavljanja tretmana.
2. Opća zapažanja

Dana 22. aprila i 29. aprila, te 5. maja 2014. godine, Državno vijeće je primilo opća zapažanja od Nacionalnog medicinskog vijeća, gosp. Jeana Leonettija, izvjestitelja  o  zakonu  od  22.  aprila  2005.  godine,  Nacionalne medicinske akademije i Nacionalnog savjetodavnog odbora za etiku.
Nacionalno medicinsko vijeće je jasno preciziralo da je zakonodavac, pri korištenju  izraza  “nikakvo  drugo  dejstvo  osim  vještačkog  održavanja  u životu” u članu  L. 1110-5 Zakona o javnom zdravlju, imao u vidu situaciju pacijenata   kod   kojih   ne   samo   da   je   održavanje   u   životu   osigurano korištenjem metoda i tehnika koje zamjenjuju vitalne funkcije nego i, povrh svega, kod kojih su kognitivne i komunikacijske funkcije teško i nepovratno oštećene. Vijeće je istaklo važnost poimanja temporalnosti, ističući da, kada patološko  stanje  postane  kronično,  dovodeći  do  fizioloških  oštećenja  kod osobe  i  gubitka  kognitivnih  i  komunikacijskih  funkcija,  tvrdoglavost  pri administriranju  tretmana  bi  se  mogla  smatrati  nerazumnom  ako  se  ne pojavljuju nikakvi znakovi poboljšanja.

Gosp. Leonetti je istakao da se zakon primjenjuje na pacijente kod kojih su prisutne cerebralne lezije i koji, prema tome, boluju od teške bolesti koja je,  u  uznapredovalim  fazama,  neizlječiva,  ali  koji  se  ne  nalaze  nužno  “na kraju  života”.  Prema  tome,  zakonodavac  se  u  nazivu  zakona  pozvao  na “prava   pacijenata   i   pitanja   kraja   života”,   a   ne   “prava   pacijenata   u situacijama   kraja   života”.   On   je   istakao   kriterije   koji   se   odnose   na nerazumnu tvrdoglavost i faktore koji se koriste pri evaluaciji, te je naznačio da   je   formulacija   tretmana   koji   nema   “nikakvo   drugo   dejstvo   osim vještačkog  održavanja  u  životu”,  koja  je  striktnija  od  formulacije  koja  je prvobitno  predviđena  za  tretman  (naime,  tretman  “koji  produžava  život vještački”),  restriktivnija  te  se  odnosi  na  vještačko  održavanje  u  životu  u “čisto  u  biološkom  smislu,  u  okolnostima  u  kojima,  prvo,  kod  pacijenta postoje teške i ireverzibilne cerebralne lezije i, drugo, njegovo stanje više ne pokazuje  izglede  u  samosvijest  i  odnose  sa  drugima”.  On  je  istakao  da zakon   pruža   doktoru   isključivu    odgovornost   da   donese   odluku   o obustavljanju tretamana te da je odlučeno da se ta odgovornost ne prenosi na  porodicu  da  bi  se  izbjegao  osjećaj  krivice  i  da  se  bi  se  osiguralo identificiranje osobe koja je donijela odluku.

Nacionalna   medicinska   akademija   je   podsjetila   na   fundamentalnu zabranu da doktor namjerno oduzima život drugome, što predstavlja osnov odnosa povjerenja između doktora i pacijenta. Akademija se pozvala na svoj dugogodišnji  stav,  prema  kojem  je  zakon  od  22.  aprila  2005.  godine primjenjiv ne samo na razne situacije “kraja života” nego i na situacije koje pokreću  veoma  teška  etička  pitanja  “kraja  života”  u  slučaju  pacijenata  u stanju    “preživljavanja”, u stanju    minimalne    svijesti    ili    kroničnom vegetativnom stanju.

Nacionalni  savjetodavni  odbor  za  etiku  je  proveo  temeljitu  analizu poteškoća   u   vezi   s   poimanjem   nerazumne   tvrdoglavosti,   tretmana   i vještačkog  održavanja  u  životu,  rezimirao  je  medicinske  podatke  koji  se odnose  na  stanja  minimalne  svijesti  te  je  izložio  etička  pitanja  koja  se pojavljuju   u   takvim   situacijama.   On   je   stavio   naglasak   na   proces promišljanja  čiji  je  cilj  da  osigura  da  kolektivne  debate  mogu  voditi istinskom  procesu  kolektivnog  donošenja  odluke  i  da  postoji  mogućnost medijacije u slučaju nepostojanja konsenzusa.

 G. Presuda koju je donijelo Državno vijeće 24. juna 2014. godine

Raprava je održana 20. juna 2014. godine pred Državnim vijećem. U svojim zaključcima, javni izvjestitelj je istakao naročito sljedeće:
“(...)  [z]akonodavac  nije  želio  nametnuti  onima  čija  je  vokacija  da  pružaju  njegu teret premošćavanja praznine koja postoji između omogućavanja da smrt krene svojim tokom   kada   se   ona   više   ne   može   spriječiti   i   aktivnog   uzrokovanja   smrti administriranjem  letalne  supstance.  Doktor  ne  oduzima  pacijentu  život  prekidanjem tretmana, nego se odlučuje na povlačenje kada se više ništa ne može uraditi.”

Državno vijeće je donijelo svoju presudu 24.juna 2014. godine. Nakon što je dozvolio Marie-Geneviève Lambert, polusestri Vincenta Lamberta, da intervenira  u  svojstvu  trećeg  lica-umješača,  te  ističući  ponovo  relevantne odredbe   domaćeg   prava,   kao   što   su   prokomentirane   i   razjašnjenje   u primljenim   općim   zapažanjima,   Državno   vijeće   je   ispitalo   argumente podnositelja predstavke koji su zasnovani na Konvenciji i domaćem pravu.

U vezi  s  prvim  pitanjem,  Državno  vijeće  je  ponovilo  da  sudija  za zahtjeve za hitni postupak, kada mora razmotriti zahtjev na osnovu člana L.521-2  Zakona  o  upravnim  sudovima  (hitni  zahtjev  za  zaštitu  osnovne slobode),  koji  se  odnosi  na  odluku  koju  je  donio  neki  doktor  na  osnovu Zakona  o  javnom  zdravlju  i  koja  vodi  obustavljanju  ili  nepoduzimanju tretmana  uz  obrazloženje  da  bi  on  vodio  nerazumnoj  tvrdoglavosti,  i  čije izvršenje  bi  nanijelo  štetu  životu  na  nepovratan  način,  mora  ispitati  bilo koju tvrdnju da su predmetne odrebe inkompatibilne s Konvencijom (vidi, stav 32. gore).
Državno vijeće  je,  u  predmetu  koji  je  razmatralo,  odgovorilo sljedeće u vezi s argumentima zasnovanim na članovima 2. i 8. Konvencije:
“Prvo, osporene odredbe Zakona o javnom zdravlju definiraju pravni okvir kojim se reafirmira  pravo  svake  osoba  da  primi  najadekavatniju  njegu,  pravo  na  poštivanje njene volje da odbije bilo koji tretman i pravo da ne bude podvrgnuta medicinskom tretmanu  koji  je  rezultat  nerazumne  tvrdoglavosti.  Te  odredbe  ne  dozvoljavaju doktoru da donese odluku kojom se ograničava ili obustavlja tretman, a koja ugrožava život  osobe  koja  nije  u  stanju  da  izrazi  svoju  volju,  osim  pod  dvostrukim  striktnim uvjetom  da  daljnji  tretman  predstavlja  nerazumnu  tvrdoglavost  i  da  se  poštuju potrebne  garancije,  naime,  da  se  vodi  računa  o  volji  koju  je  eventualno  izrazio pacijent i da se konsultira najmanje još jedan doktor i tim zadužen za njegu, te osoba od povjerenja, porodica ili neka druga osoba bliska pacijentu. Bilo koja takva odluka koju donese doktor može biti predmet žalbe pred sudovima da bi se ispitalo da li su ispunjeni uvjeti propisani zakonom.

Dakle, ne može se reći da su osporene odredbe Zakona o javnom zdravlju, u cjelini, imajući  u  vidu  njihovu  svrhu  i  uvjete  njihove  implementacije,  inkompatibilne  sa zahtjevima iz člana 2. Konvencije (...) ili onima iz člana 8. (...).”

Državno  vijeće  je  također  odbilo  argumente  podnositelja  predstavke zasnovane  na  članovima  6.  i  7.  Konvencije,  ističući  da  uloga  povjerena doktoru na osnovu odredbi Zakona o javnom zdravlju nije inkompatibilna s obavezom  nepristrasnosti  koja  proizilazi  iz  člana  6,  i  da  član  7,  koji  se primjenjuje na krivične osude, nije relevantan za predmet koji on razmatra.

U vezi s primjenom relevantnih odredaba Zakona o javnom zdravlju, Državno vijeće je istaklo sljedeće:
“Premda su vještačka  ishrana i hidratacija oblici tretmana koji se mogu obustaviti ako  bi  njiihova  daljnja  administracija  dovela  do  nerazumne  tvrdoglavosti,  jedina okolnost,  tj.  da  je  osoba  u  u  stanju  nepovratne  nesvijesti  ili  da  je,  a  fortiori, nepovratno  izgubila  svoju  autonomiju  te  je,  prema  tome,  ovisna  o  takvom  obliku ishrane  i  hidratacije,  ne  vodi  po  sebi  situaciji  u  kojoj  bi  se  nastavljanje  tretmana pokazalo neopravdanim na osnovu nerazumne tvrdoglavosti.

Pri  ocjenjivanju  da  li  su  uvjeti  za  obustavljanje  vještačke  ishrane  i  hidratacije ispunjeni  u  slučaju  pacijenta  s  teškim  cerebralnim  lezijama,  bez  obzira  kako  su uzrokovane, koji je u vegetativnom stanju ili stanju minimalne svijesti te, prema tome, ne  može  izraziti  svoju  volju,  i  koji  ovisi  o  takvoj  ishrani  i  hidrataciji  kao  sredstvu održavanja  u  životu,  doktor  koji  je  odgovoran  za  pacijenta  mora  zasnovati  svoju odluku na nizu medicinskih i nemedicinskih faktora čija težina ne može biti unaprijed određena, nego ovisi o okolnostima svakog pacijenta, tako da doktor mora procijeniti specifičnost  svake  situacije.  Pored  medicinskih  faktora,  koji  se  moraju  odnositi  na relativno dug period, koji moraju biti evaluirani kolektivno i odnositi se naročito na aktuelno stanje pacijenta, na promjenu stanja od momenta nesreće ili momenta kada se  pojavila  bolest,  stepen  njegove  patnje  i  kliničku  prognozu,  doktor  mora  pridati posebnu važnost bilo kojoj volji koju je pacijent mogao prethodno izraziti, bez obzira na njihovu formu ili smisao. U tom pogledu, kada takve želje ostanu nepoznate, ne može  se  pretpostaviti  da  one  predstavljaju  odbijanje  pacijenta  da  ga  se  održava  u životu u takvom stanju. Doktor mora uzeti u obzir i mišljenje osobe od povjerenja ako je  pacijent  odredio  takvu  osobu,  članova  porodice  pacijenta  ili,  u  nedostatku  takvih osoba, neke druge osobe bliske pacijentu, trudeći se da dobije zajedničku suglasnost. Pri   procjenjivanju   specifične   situacije   pacijenta,   doktor   se   mora   prvenstveno rukovoditi brigom za maksimalnu dobrobit za pacijenta (...).”

Državno vijeće  je  potom  zaključilo  da  je  njegov  zadatak,  u  svjetlu svih   okolnosti   predmeta   i   dokaza   predočenih   u   toku   kontradiktornog postupka, naročito nalaza vještaka, da ustanovi da li je odluka koju je donio dr Kariger 11. januara 2014. godine u skladu sa zakonskim uvjetima da bi se mogao obustaviti tretman čije bi daljnje administriranje vodilo nerazumnoj tvrdoglavosti.
U tom pogledu, Državno vijeće je odlučilo sljedeće:
“Prvo,  iz  ispitivanja  predmeta  jasno  proizilazi  da  se  kolektivni  postupak,  koji  je vodio dr Kariger (...) prije donošenja odluke od 11. januara 2014. godine, odvijao u skladu sa zahtjevima koji su propisani u članu R. 4127-37 Zakona o javnom zdravlju i da je uključivao šestoricu doktora, premda taj član iziskuje samo da bude zatraženo mišljenje  jednog  doktora  i,  ako  je  odgovarajuće,  drugog  doktora.  Prema  zakonu,  dr Kariger  nije  bio  obavezan  da  dozvoli  prisutnost  drugog  doktora  kojeg  su  odredili roditelji gosp. Lamberta na sastanku od 9. decembra 2013. godine, pored onog kojeg su  oni  već  odredili.  Iz  ispitivanja  predmeta  ne  proizilazi  ni  da  su  neki  članovi  tima zaduženog za njegu namjerno isključeni iz sastanka. Nadalje, dr Kariger je imao pravo da  razgovara  s  gosp.  François  Lambertom,  nećakom  pacijenta.  Činjenica  da  se  dr Kariger usprotivio zahtjevu da se povuče iz predmeta gosp. Lamberta i da se pacijent premjesti  u  drugu  ustanovu,  te  činjenica  da  je  on  izrazio  svoje  mišljenje  javno,  ne dovodi,  imajući  u  vidu  sve  okolnosti  ovog  predmeta,  do  nepovinovanja  implicitnim obavezama  koje  nameće  princip  nepristrasnosti,  koje  je  dr  Kariger  poštivao.  Prema tome, suprotno onome što se tvrdilo pred Upravnim sudom Châlons-en-Champagne, postupak koji je prethodio usvajanju odluke od 11. januara 2014. godine nije obilježen nikakvim nepropisnostima.

Drugo,   u   nalazima   vještaka   je   naznačeno   da   ‘aktuelno   kliničko   stanje   gosp. Lamberta  odgovara  vegetativnom  stanju,  s  ‘poteškoćama  u  vezi  s  gutanjem,  teškim motoričkim  oštećenjem  sva  četiri  ekstremiteta,  znakovima  disfunkcije  cerebralnog stabla’   i   ‘očuvanom   respiratornom   autonomijom’.   Rezultati   ispitivanja   koji   su obavljeni  između  7.  i  11.  aprila  s  ciljem  evaluiranja  strukture  i  funkcije  mozga pacijenta  (...)  su  odgovarali  takvom  vegetativnom  stanju.  Vještaci  su  zaključili  da klinička   progresija,   okarakterizirana   nestankom   fluktuacija   stanja   svijesti   gosp. Lamberta, koje je konstatirala Coma Science Group Univerzitetske bolnice Liježu za vrijeme evaluacije obavljene 11.jula 2011. godine, te neuspješnost pokušaja aktivnih terapija  preporučenih  u  vrijeme  evaluacije,  sugeriraju  ‘pogoršanje  stanja  svijesti [pacijenta] od tog vremena’.

Nadalje,  prema  zaključcima  u  nalazu  vještaka,  obavljena  ispitvanja  mozga  su pokazala teške i ekstenzivne cerebralne lezije koje su se naročito ogledale u ‘teškoj pogođenosti  strukture  i  metabolizma  subkortikalnih  regija  od  krucijalne  važnosti  za kognitivnu fukciju’ i ‘tešku strukturalnu disfunkciju komunikacijskih puteva između regija  mozga  koje  uključuju  svjesnost’.  Težina  cerebralne  atrofije  i  prisutne  lezije, zajedno s periodom od pet i po godina koji je protekao od nesreće, su vodile vještake zaključku da su cerebralne lezije ireverzibilne.

Nadalje,  vještaci  su  zaključili  da  su  ‘dugi  period  progresije,  pogoršanje  kliničke slike  pacijenta  od  2011.  godine,  njegovo  sadašnje  vegetativno  stanje,  destruktivna priroda  i  opseg  cerebralnih  lezija,  rezultati  ispitivanja  funkcija  te  teška  pogođenost motorike svih ekstremiteta pokazatelji ‘loše kliničke prognoze’.

Konačno,  ističući  da  gosp.  Lambert  može  reagirati  na  administriranu  njegu  i određene stimulacije, vještaci su naznačili da karakteristike tih reakcija sugeriraju da to nisu svjesni odgovori. Vještaci nisu smatrali da bi te bihevioralne reakcije mogle biti protumačene kao ‘svjesno doživljavanje’ ili kao izraz bilo kakve namjere ili želje u pogledu obustavljanja ili nastavljanja održavanja pacijenta u životu.

Ti  zaključci,  do  kojih  su  vještaci  došli  jednoglasno  nakon  kolektivne  evaluacije  u toku  koje  je  pacijent  ispitan  u  devet  odvojenih  navrata,  opsežna  ispitivanja  mozga, sastanci   s   medicinskim   timom   i   osobljem   zaduženim   za   njegu,   te   ispitivanja kompletne  dokumentacije,  su  potvrdili  zaključke  do  kojih  je  došao  dr  Kariger  u pogledu   ireverzibilne   prirode   lezija   i   kliničke   prognoze   kod   gosp.   Lamberta. Razmjene mišljenja u kontradiktornom postupku pred Državnim vijećem nakon što je dostavljen  nalaz  vještaka  nisu  bile  takve  prirode  da  bi  mogle  oboriti  zaključke vještaka.  Dok  se  iz  nalaza  vještaka  može  vidjeti,  kao  što  je  naznačeno,  da  reakcije gosp. Lamberta na njegu nisu podložne tumačenju te se, dakle, ne može smatrati da one  izražavaju  želju  da  se  obustavi  tretman,  dr  Kariger  je  zapravo  naznačio  u osporenoj  odluci  da  predmetno  ponašanje  pruža  osnov  raznim  tumačenjima  koja  se moraju  tretirati  s  velikom  opreznošću  i  da  taj  aspekt  nije  uključen  u  obrazloženje njegove odluke.

Treće,  odredbe  Zakona  o  javnom  zdravlju  omogućavaju  da  se  uzmu  u  obzir  želje pacijenta  izražene  u  formi  koja  se  razlikuje  od  unaprijed  datih  uputa.  Iz  ispitivanja predmeta jasno proizilazi, a naročito iz svjedočenja gđe Rachel Lambert da su ona i njen suprug, oboje bolničari, često razgovarali o svojim iskustvima stečenim u radu s pacijentima u reanimaciji ili onima s višestrukim hendikepom, i da je gosp. Lambert u nekoliko  navrata  jasno  izrazio  želju  da  ne  bude  vještački  održavan  u  životu  ako  se nađe  u  stanju  izrazite  ovisnosti.  Sadržaj  tih  opaski,  koje  je  iznijela  gđa  Lambert  u detalje s odgovarajućim datumima, je potvrdio jedan od braće gosp. Lamberta. Dok te opaske nisu izražene u prisustvu roditelja gosp. Lamberta, njegovi roditelji nisu naveli da  ih  njihov  sin  nije  mogao  reći  ili  da  bi  izrazio  suprotne  želje,  a  nekoliko  braće  i sestara gosp. Lamberta je izjavilo da te opaske odgovaraju ličnošću gosp. Lamberta, prošlom iskustvu i ličnim mišljenjima njihovog brata.Prema tome, pri naznačavanju među razlozima svoje odluke sigurnost da gosp.Lambert nije želio, prije nesreće, da živi u takvom stanju, ne može se smatrati da je dr Kariger netačno tumačio želje koje je izrazio pacijent prije nesreće koju je doživio.

Četvrto, od doktora odgovornog za pacijenta se traži, na osnovu odredaba Zakona o javnom zdravlju, da dobije mišljenja od porodice pacijenta prije nego što donese bilo koju odluku o obustavljanju tretmana. Dr Kariger se povinovao tom zahtjevu kada je konsultirao  gđu  Lambert,  roditelje  i  braću  i  sestre  u  toku  dva  sastanka  koji  su spomenuti gore. Dok su se roditelji gosp. Lamberta i neki od njegovih braće i sestara suprostavili  prekidanju  tretmana,  supruga  gosp.  Lamberta  i  njegova  ostala  braća  i sestre su izrazili svoju podršku prijedlogu da se obustavi tretman. Dr Kariger je uzeo u obzir  ta  različita  mišljenja.  Imajući  u  vidu  okolnosti  predmeta,  on  je  zaključio  da činjenica  da  članovi  porodice  nisu  jednoglasni  u  pogledu  odluke  koja  bi  se  trebala donijeti nije takve prirode da bi predstavljala prepreku njegovoj odluci.

Iz svih navedenih zaključaka slijedi da se različiti uvjeti, koje nameće zakon prije nego   što   doktor   odgovoran   za   pacijenta   može   donijeti   bilo   kakvu   odluku   o obustavljanju tretmana, koji nema nikakvo drugo dejstvo osim vještačkog održavanja u  životu  i  čije  bi  nastavljanje  vodilo  nerazumnoj  tvrdoglavosti,  mogu  smatrati ispunjenim  u  predmetu  gosp.  Lamberta  i  u  svjetlu  kontradiktornog  postupka  pred Državnim  vijećem.  Prema  tome,  odluka  koju  je  donio  dr  Kariger  11.  januara  2014. godine  o  obustavljanju  vještačke  ishrane  i  hidratacije  gosp.  Lamberta  se  ne  može smatrati nezakonitom.”

Prema tome,  Državno  vijeće  je  ukinulo  presudu  Upravnog  suda  i odbilo zahtjeve podnositelja predstavke.
 II. RELEVANTNO DOMAĆE PRAVO I PRAKSA

 A. Zakon o javnom zdravlju

Prema članu L. 1110-1 Zakona o javnom zdravlju (u daljem tekstu: Zakon), sva  raspoloživa  sredstva  se  moraju  koristiti  da  bi  se  svakoj  osobi osiguralo   osnovno   pravo   na   zaštitu   zdravlja.   Član   L.   1110-2   Zakona propisuje da pacijent ima pravo na poštivanje svog dostojanstva, dok član L.1110-9  garantira  svakoj  osobi  čije  stanje  to  iziskuje  pravo  na  palijativnu njegu. To je definirano u članu L. 1110-10 kao aktivna i kontinuirana njega s ciljem ublažavanja boli, psihičke patnje, očuvanja dostojanstva pacijenta i pružanja podrške osobama koje su bliske pacijentu.
Zakonon od  22.  aprila  2005.  godine,  koji  se  odnosi  na  prava pacijenata  i  pitanja  kraja  života,  koji  je  nazvan  zakon  Leonetti  prema njegovom   izvjestitelju,   gosp.   Jeanu   Leonettiju   (vidi,   stav   44.gore), izmijenjen je veliki broj članova Zakona.
Taj  zakon  je  usvojen  nakon  rada  parlamentarne  komisije  kojom  je predsjedavao  gosp.  Leonetti,  sa  zadatkom  da  ispita  široki  opseg  pitanja  u vezi  s  krajem  života  i  da  razmotri  eventualne  zakonodavne  i  regulatorne izmjene. U toku svog rada, parlamentarna komisija je saslušala veliki broj osoba.Ona  je  dostavila  svoj  izvještaj  30.  juna  2004.  godine.  Nacionalna skupština je usvojila zakon jednoglasno 30.novembra 2004. godine, a Senat 12. aprila 2005. godine.

Zakon  ne  dozvoljava  ni  eutanaziju  ni  asistirani  suicid.  On  omogućava doktorima,  u  skladu  s  propisanom  procedurom,  da  prekinu  tretman  samo ako bi njegovo nastavljanje pokazalo da se radi o nerazumnoj tvrdoglavosti (drugim riječima, ako bi bio nerazumno dug (acharnement thérapeutique)).

Relevantni članovi izmijenjenog Zakona glase:

Član L. 1110-5

“Svaka  osoba,  ovisno  o  njenom  zdravstvenom  stanju  i  urgentnosti  potrebnog tretmana,  ima  pravo  da  dobije  najadekvatniju  njegu  i  najsigurniji  tretman,  čija  je djelotvornost poznata prema dokazanim medicinskim znanjima. Preventivni postupci i postupci  ispitivanja  ili  njege  ne  smiju,  imajući  u  vidu  garancije  medicinske  nauke, izlagati pacijenta disproporcionalnim rizicima u pogledu očekivane dobrobiti.

Takvi postupci se ne smiju nastavljati s nerazumnom tvrdoglavošću. Ako se pokaže da  su  beskorisni  ili  disproporcionalni,  ili  da  nemaju  nikakvog  drugog  dejstva  osim vještačkog  održavanja  u  životu,  oni  mogu  biti  prekinuti  ili  se  ne  moraju  više poduzimati.  U  takvim  slučajevima,   doktor  mora  očuvati  dostojanstvo  umirućeg pacijenta i osigurati kvalitet njegovog života pružanjem njege iz člana L. 1110-10 (...).

Svaka  osoba  ima  pravo  da  dobije  njegu  koja  će  je  osloboditi  boli.  Bol  se  u  svim slučajevima  mora  prevenirati,  evaluirati,  o  njoj  se  treba  voditi  računa  te  se  mora tretirati.

Zdravstveni radnici moraju poduzeti sve mjere koje su im na raspolaganju kako bi omogućili svakoj osobi da živi dostojanstven život do smrti (...).

Član L. 1111-4

“Svaka osoba, zajedno sa zdravstvenim radnikom i u svjetlu informacija i preporuka koje joj zdravstveni radnik pruži, donosi odluke koje se odnose na njeno zdravlje.

Doktor  mora  poštivati  želje  osobe  nakon  što  je  informira  o  posljedicama  njenog izbora (...).

Nikakav  medicinski  postupak  ni  tretman  se  ne  smije  prakticirati  bez  slobodne  i razjašnjene suglasnosti pacijenta, koja se može povući u bilo koje vrijeme.

Ako osoba nije u stanju da izrazi svoju volju, nikakva intervencija ili ispitivanje se ne  mogu  poduzeti,  osim  u  hitnim  slučajevima  ili  slučajevima  nemogućnosti,  bez konsultiranja  osobe  od  poverenja  iz  člana  L.  1111-6  ili  porodice,  ili,  u  slučaju njihovog izostanka, osobe bliske pacijentu.

Ako osoba nije u stanju da izrazi svoju volju, nikakva odluka kojom se ograničava ili obustavlja tretman, a koja bi mogla ugroziti život te osobe, se ne može donijeti bez kolektivnog  postupka  definiranog  u  Zakonu  o  medicinskoj  etici  i  bez  konsultiranja osobe od povjerenja definirane u članu L. 1111-6 ili porodice, ili, u slučaju njihovog izostanka,  osobe  bliske  osobi,  te,  ako  je  takav  slučaj,  bez  unaprijed  datih  uputa  te osobe. Odluka o ograničavanju ili obustavljanju tretmana, zajedno s obrazloženjem, se evidentira u medicinskoj dokumentaciji (...).

Član L. 1111-6

“Svaka  odrasla  osoba  može  odrediti  osobu  od  povjerenja,  koja  može  biti  srodnik, neka druga osoba bliska odrasloj osobi, doktor koji je liječi, a koja će biti konsultirana u slučaju da ona nije u stanju da izrazi svoju volju ili da primi potrebne informacije u tu svrhu. Određivanje osobe se obavlja u pismenoj formi te se može povući u bilo koje vrijeme. Ako pacijent to želi, osoba od povjerenja može pružiti podršku i prisustvovati medicinskim konsultacijama s pacijentom da bi mu pomogla pri donošenju odluka.

Za   vrijeme   hospitaliziranja   u   neku   zdravstvenu   ustanovu,   pacijentu   se   pruža mogućnost  da  odredi  osobu  od  povjerenja  pod  uvjetima  propisanim  u  prethodnom stavu. Određivanje je validno za vrijeme hospitaliziranja pacijenta, osim ako pacijent ne donese drugačiju odluku (...).”

Član L. 1111-11

“Svaka  odrasla  osoba  može  sačiniti  prethodne  upute  u  slučaju  da  ona  ne  bude  u stanju  da  izrazi  svoju  volju.  U  tim  uputama  se  naznačavaju  želje  osobe  u  pogledu uvjeta pod kojima se tretman može ograničiti ili obustaviti i kraja života. One se mogu povući u bilo koje vrijeme.

Pod uvjetom da su upute sačinjene manje od tri godine prije nego što je osoba ostala bez  svijesti,  doktor  ih  uzima  u  obzir  pri  donošenju  bilo  koje  odluke  u  vezi  s ispitivanjem, intervencijom, tretmanom koji se odnose na nju (...).”

Kolektivni postupak  iz  petog  stava  člana  L.  1111-4  Zakona  je detaljno opisan u članu R. 4127-37, koji čini dio Zakona o medicinskoj etici i glasi kako slijedi:
“I. Doktor se mora truditi u svim okolnostima da ublaži patnje sredstvima koja su najadekvatnija  pacijentovom  stanju,  te  da  pružiti  moralnu  podršku.  On  se  mora uzdržavati od nerazumne tvrdoglavosti pri ispitivanju ili provođenju tretmana te može donijeti odluku o nepoduzimanju ili prekidanju tretmana koji se pokaže beskorisnim ili disproporcionalnim, ili čija je jedina svrha ili dejstvo vještačko održavanje u životu.

 II. U slučajevima predviđenim petim stavom člana L. 1111-4 i prvim stavom člana L. 1111-13, odluka o ograničavanju ili obustavljanju administriranog tretmana se ne može donijeti, a da se prvo ne provede kolektivni postupak. Doktor može pokrenuti kolektivni postupak na sopstvenu inicijativu. Od njega se iziskuje da to uradi u svjetlu prethodnih uputa koje je dao pacijent i koje je predočila jedna od osoba koja ih ima, i koje su navedene u članu R. 1111-19, ili na zahtjev osobe od povjerenja, porodice ili, u slučaju njihovog  izostanka,  neke  druge  osobe  bliske  pacijentu.  Osobe  koje  imaju upute  koje  je  prethodno  dao  pacijent,  osoba  od  povjerenja,  porodica  ili,  ako  je  to odgovarajuće,  neka  druga  osoba  bliska  pacijentu  će  biti  informirane  o  odluci  o provođenju kolektivnog postupka čim takva odluka bude donesena.

Odluku o ograničavanju ili obustavljanju tretmana donosi doktor koji je odgovoran za  pacijenta  nakon  konsultacija  s  timom  zaduženim  za  njegu,  ako  on  postoji,  i  na osnovu  obrazloženog  mišljenja  najmanje  jednog  doktora  koji  djeluje  u  svojstvu konsultanta. Između doktora odgovornog za pacijenta i konsultanta ne smije postojati hijerarhijska   veza.   Ti   doktori   mogu   zatražiti   obrazloženo   mišljenje   drugog konsultatnta ako bilo koji od njih to smatra potrebnim.

U odluci o ograničavanju ili obustavljanju tretmana se vodi računa o bilo kojoj želji koju  je  prethodno  izrazio  pacijent,  naročito  u  obliku  prethodno  datih  uputa,  ako postoje, mišljenju osobe od povjerenja koju je pacijent odredio i mišljenju porodice ili, u slučaju njihovog izostanka, neke druge osobe bliske pacijentu (...).

Odluka o ograničavanju ili obustavljanju tretmana mora biti obrazložena. Primljena mišljenja,  priroda  i  sadržaj  konsultacija  održanih  s  timom  zaduženim  za  njegu  i obrazloženje  odluke  se  evidentira  u  dokumentaciji  pacijenta.  Osoba  od  povjerenja, ako je određena, porodica ili, u slučaju njihovog izostanka, neka druga osoba bliska pacijentu,  će  biti  informirane  o  prirodi  i  obrazloženju  odluke  o  ograničavanju  ili obustavljanju tretmana.

III. Ako je odlučeno da se ograniči ili obustavi tretman primjenom člana L. 1110-5 i člana L. 1111-4 i L. 1111-13, u okolnostima predviđenim tačkama I i II ovog člana, doktor,  čak  i  ako  se  patnja  pacijenta  ne  može  procijeniti  na  osnovu  njegovog cerebralnog stanja, provodi potrebni tretman, naročito analgeticima i sedatvima, kako bi omogućio podršku pacijentu u skladu s principima i uvjetima propisanim članom R.4127-38.  On  također  mora  osigurati  da  osobe  bliske  pacijentu  budu  informirane  o situaciji i da dobijaju potrebnu podršku.”

Član R. 4127-38 Zakona propisuje:
“Doktor mora pružati podršku osobi koja umire do momenta smrti, osigurati, putem odgovarajućeg  tretmana  i  mjera,  kvalitet  života  koji  se  približava  kraju,  očuvati dostojanstvo pacijenta i utješiti one koji su bliski pacijentu.

Doktori nemaju pravo da namjerno oduzimaju život.”

(...)

III.  MATERIJALI VIJEĆA EVROPE

(...)

 B. Vodič za postupak donošenja odluka o medicinskom tretmanu u situacijama kraja života

Taj vodič je sačinio Odbor za bioetiku Vijeća Evrope u okviru svog rada na pravima pacijenata i s namjerom da olakša implementaciju principa uspostavljenih Konvencijom iz Ovijeda. Cilj  tog  vodiča  je  da  predloži  referentne  tačke  za  implementiranje postupka  donošenja  odluka  o  medicinskom  tretmanu  u  situacijama  kraja života,  da  objedini  referentne  radove  u  vezi  s  normativima  i  etikom,  te elemente koji se odnose na dobru medicinsku praksu korisnu za zdravstvene radnike koji se suočavaju s provođenjem postupka donošenja odluka, te da doprinese, putem razjašnjenja, općoj debati o toj temi.
Kao etički  i  pravni  okvir  postupka  donošenja  odluka,  u  vodiču  se citiraju  princip  autonomije  (slobodna,  razjašnjena  i  prethodna  suglasnost pacijenta),  princip  dobročinstva  i  neškodljivosti,  i  pravde  (jednak  pristup zdravstvenoj   njezi).   U   njemu   je   specificirano   da   doktori   ne   smiju administrirati  tretman  koji  je  beskoristan  ili  disproporcionalan  u  pogledu rizika  i  ograničenja  koji  on  predstavlja.  Oni  moraju  obezbijediti  pacijentu tretman koji je proporcionalan i adekvatan njegovoj situaciju. Oni također imaju zadatak da se brinu o svojim pacijentima, olakšaju njihove patnje te da im pruže podršku. Tretman obuhvata intervencije čiji je cilj da poboljša zdravstveno stanje pacijenta djelovanjem na uzroke bolesti, ali i intervencije koje ne djeuju na etiologiju  bolesti,  nego  na  simptome,  ili  koje  predstavljaju  odgovore  na disfunkciju   nekog   organa.   U   poglavlju   “Sporna   pitanja”  tog vodiča, izloženo je sljedeće:
“Pitanja ograničavanja, obustavljanja ili nepoduzimanja vještačke hidratacije i ishrane

Hrana i piće koji se daju pacijentima koji su još uvijek u stanju da jedu i piju sami predstavljaju vanjski unos koji zadovoljava fiziološke potrebe koje je uvijek potrebno zadovoljiti.  Oni  su  osnovni  elementi  njege  koja  mora  biti  pružena,  osim  ako  je pacijent odbija.

Vještačka  ishrana  i  hidratacija  se  pruža  pacijentima  kao  odgovor  na  određenu medicinsku  indikaciju  te  one  impliciraju  odabir  medicinskog  postupka  i  aparata (perfuzija,  enteralna  sonda).  Vještačka  ishrana  i  hidratacija  se  smatraju  u  velikom broju   zemalja   oblicima   tretmana,   te,   prema   tome,   mogu   biti   ograničene   ili obustavljene pod uvjetima i u skladu s garancijama propisanim za ograničavanja  ili obustavljanje   tretmana   (odbijanje   tretmana   koje   je   izrazio   pacijent,   odbijanje nerazumne  tvrdoglavosti  ili  disproporcionalnog  tretmana  koji  je  procijenio  tim  za njegu  i  prihvatio  u  okviru  kolektivnog  postupka).  Pitanja  koja  je  potrebno  uzeti  u obzir u tom pogledu su volja pacijenta i odgovarajuća priroda tretmana u određenoj situaciji.

Međutim, u nekim drugim zemljama se smatra da vještačka ishrana i hidratacija ne predstavljaju tretman koji može biti ograničen ili obustavljen, nego oblik njege kojom se  zadovoljavaju  osnovne  potrebe  osobe,  koja  se  ne  može  obustaviti,  osim  ako  je pacijent, u terminalnoj fazi situacije kraja života, izrazio takvu želju.

Pitanje u vezi s odgovarajućom prirodom, u medicinskom smislu, vještačke ishrane i hidtracije   u   terminalnoj   fazi   je   po   sebi   sporno   pitanje.   Neki   smatraju   da   je administriranje ili nastavljanje vještačke ishrane i hidratacije potrebno u svrhu utjehe pacijenta na kraju života. Drugi smatraji da je korist od vještačke hidratacije i ishrane pacijenta u terminalnoj fazi upitna, imajući u vidu istraživanja u domenu palijativne njege.”

Vodič se  odnosi  na  postupak  donošenja  odluke  o  medicinskom tretmanu   u   situacijama   kraja   života   (uključujući   njegovo   provođenje, izmjenu, adaptaciju, ograničenje ili obustavljanje). On se ne bavi pitanjima eutanazije   ili   asistiranog   suicida,   koje   dozvoljavaju   neka   nacionalna zakonodavstva.
Čak i  ako  postupak  donošenja  odluke  uključuje  druge  aktere,  u vodiču se ističe da je glavni akter sam pacijent. Kada pacijent ne može ili ne može  više  učestvovati  u  donošenju  odluka,  njih  će  donositi  treće  lice  u skladu  s  postupcima  propisanim  relevantnim  domaćim  zakonodavstvom. Međutim,  pacijent  ipak  treba  biti  uključen  u  postupak  donošenja  odluka putem bilo kojih želja koje je prethodno izrazio. U vodiču su nabrojani razni modaliteti:   pacijent   je   povjerio   usmeno   svoje   namjere   nekom   članu porodice,  bliskom  prijatelju  ili  osobi  od  povjerenja  koja  je  određena  kao takva; ili ih je formalno sačinio, kao što su prethodne upute ili testament, ili punomoć  data  trećem  licu,  koja  je  ponekad  nazvana  punomoć  o  budućoj zaštiti (mandat de protection future).
Drugi akteri  uključeni  u  postupak  donošenja  odluka  mogu  biti zakonski zastupnik pacijenta ili osoba kojoj je dodijeljena punomoć, članovi porodice ili bliski prijatelji, i njegovatelji. U vodiču je naglašeno da je uloga doktora  esencijalna,  čak  primarna  zbog  njihove  sposobnosti  da  procijene situaciju pacijenta s medicinske tačke gledišta. Kada pacijenti nisu u stanju, ili  nisu  više  u  stanju  da  izraze  svoju  volju,  doktori  su  oni,  u  okviru kolektivnog   postupka   donošenja   odluke,   koji   obuhvata   sve   predmetne zdravstvene radnike, koji će donijeti odluku klinike pri čemu se rukovode najboljim interesima za pacijenta. S tim ciljem, oni će se morati upoznati sa svim   relevantnim   elementima   (konsultiranje   članova   porodice,   bliskih prijatelja, osobe od povjerenja, itd.) te voditi računa o bilo kojoj prethodno izraženoj  želji.  U  nekim  sistemima,  odluku  donosi  treće  lice,  ali  u  svim slučajevima doktori su ti koji osiguravaju da se postupak donošenja odluke odvija propisno.
U vodiču se podsjeća da pacijent uvijek mora biti u centru bilo kojeg postupka donošenja odluka, što poprima kolektivnu dimenziju kada pacijent više ne može ili ne želi da u njemu učestvuje direktno. U vodiču se razlikuju tri glavne faze u postupku donošenja odluke: individualna faza (svaki akter predočava svoje argumente na osnovu prikupljenih informacija), kolektivna faza (razni akteri učestvuju u razmjenama mišljenja i diskusijama) i konačna faza (donošenje odluke u pravom smislu riječi).
U vodiču se precizira da je ponekad potrebno, ako se stavovi znatno razlikuju ili   je   pitanje   krajnje   kompleksno   ili   specifično,   predvidjeti konsultiranje   trećih   lica   u   svrhu   doprinošenja   debati   ili   u   svrhu prevazilaženja   problema,   ili   rješavanja   konflikta.   Konsultiranje   nekog etičkog kliničkog odbora se može, na primjer, pokazati odgovarajućim. Na kraju  kolektivne  diskusije  se  mora  postići  dogovor.  Zaključak  se  mora donijeti i potvrditi kolektivno, te on potom mora biti formaliziran u pisanoj formi.
Ako je  odluku  donio  doktor,  ona  mora  biti  donesena  na  osnovu zaključaka proizašlih iz kolektivne diskusije, te mora biti obznanjena, ako se pokaže   odgovarajućim,   pacijentu,   osobi   od   povjerenja   i/ili   okruženju pacijenta,  timu  zaduženom  za  njegu  i  relevantnim  trećim  licima  koja  su učestvovala  u  postupku.  Odluka  također  mora  biti  formalizirana  (u  obliku sažetka obrazloženja u pisanoj formi) te mora biti sačuvana na određenom mjestu.
U vodiču se naglašava sporna priroda korištenja duboke sedacije u terminalnoj fazi,  čije  dejstvo  može  biti  skraćivanje  preostalog  vremena života. Konačno, u vodiču se sugerira evaluacija postupka donošenja odluke nakon njene primjene.
(...)

PRAVO

I. LEGITIMACIJA ZA DJELOVANJE U IME I ZA RAČUN VINCENTA LAMBERTA

Podnositelji predstavke   su   istakli   da   bi   obustavljanje   vještačke ishrane i hidratacije Vincenta Lamberta predstavljalo kršenje obaveza koje država  ima  na  osnovu  člana  2.  Konvencije.Prema  njihovom  mišljenju, lišavanje ishrane i hidratacije bi bilo zlostavljanje koje predstavlja torturu u smislu člana 3. Konvencije. Oni su dalje istakli da su izostanak fizioterapije od  oktobra  2012.  godine  i  izostanak  terapije  kako  bi  se  povratio  refleks gutanja  doveli  do  neljudskog  i  ponižavajućeg  postupka  kojim  se  krši  ta odredba.   Konačno,   oni   su   istakli   da   bi   se   obustavljanjem   ishrane   i hidratacije povrijedio fizički integritet Vincenta Lamberta u smislu člana 8.Evropske konvencije.
Članovi 2, 3. i 8. Konvencije glase:
Član 2.

“1.  Pravo  na  život  svakog  čovjeka  zaštićeno  je  zakonom.  Niko  ne  može  biti namjerno lišen života (...).”

Član 3.

“Niko  neće  biti  podvrgnut  torturi,  neljudskom  ili  ponižavajućem  postupku  ili kažnjavanju.”

Član 8.

“1.  Svako  ima  pravo  na  poštivanje  svog  privatnog  i  porodičnog  života,  doma  i prepiske.

2. Javna vlast  se  ne  miješa  u  vršenje  ovog  prava,  osim  ako  je  takvo  miješanje predviđeno zakonom i ako je to neophodna mjera u demokratskom društvu u interesu nacionalne  sigurnosti,  javne  sigurnosti,  ekonomske  dobrobiti  zemlje,  sprječavanja nereda  ili  sprječavanja  zločina,  zaštite  zdravlja  i  morala  ili  zaštite  prava  i  sloboda drugih.”

A. Legitimacija podnositelja predstavke da djeluju u ime i za račun Vincenta Lamberta

1. Argumenti stranaka

(a)  Vlada

Vlada je  istakla  da  podnositelji  predstavke  nisu  izjavili  da  žele  da djeluju u ime Vincenta Lamberta te smatra da je pitanje da li se oni mogu obratiti Sud u njegovo ime bespredmetno.
(b)  Podnositelji predstavke

Podnositelji predstavke su istakli da svaka osoba, neovisno o njenoj invalidnosti, mora  imati  mogućnost  da  uživa  garancije  koje  dodjeljuje Konvencija, uključujući situaciju kada nema zastupnika. Oni su naglasili da njihova   legitimacija   ili   interes   da   pokrenu   postupak   nisu   nikada   bili osporeni   pred   domaćim   sudovima,   budući   da   francusko   pravo   pruža porodici osobe u pogledu koje se predlaže obustavljanje tretmana pravo da izrazi  mišljenje  o  predmetnoj  mjeri.  To  nužno  uključuje  legitimaciju  za djelovanje u sudskom postupku ne samo u njihovo sopstveno ime nego i u ime pacijenta.
Citirajući kriterije  koje  je  uspostavio  Sud  u  presudi  Koch  protiv Njemačke  (broj  497/09, st.  43  et  seq.,  od  19.  jula  2012),  podnositelji predstavke  su  istakli  da  su  ti  kriteriji  zadovoljeni  u  ovom  predmetu  zbog toga  što  se  predmet  odnosi  na  pitanje  od  općeg  interesa  i  zbog  njihovih uskih porodičnih veza i ličnog interesa u postupku. Oni su naglasili da su se obratili  domaćim  sudovima,  a  potom  Sudu  da  bi  ostvarili  osnovna  prava Vincenta Lamberta iz članova 2. i 3, koja on sam ne može ostvariti i na koja se  ni  njegova  supruga  ne  može  pozvati  budući  da  je  prihvatila  osporenu medicinsku odluku.
(c)  Pojedinci kao treća lica-umješači

Rachel Lambert,    supruga    Vincenta    Lamberta,    je    istakla    da podnositelji  predstavke  nemaju  legitimaciju  da  djeluju  u  ime  Vincenta Lamberta.  One  je  naglasila  da  je  Sud  bio  spreman  da  prizna  legitimaciju nekog  srodnika  kada  su  žalbeni  navodi  pokretali  neko  pitanje  od  općeg interesa  koje  se  odnosilo  na  “poštivanje  ljudskih  prava”  i  kada  je  on,  kao nasljednik,  imao  legitiman  interes  da  nastavi  postupak,  ili  na  osnovu direktnog dejstva na sopstvena prava podnositelja predstavke. Međutim,  u predmetu  Sanles  Sanles  protiv  Španije  ((odluka),  broj  48335/99,  ECHR 2000-XI),  Sud  je  ustanovio  da  prava  na  koja  se  pozvala  podnositeljica predstavke na osnovu članova 2, 3, 5. i 8. Konvencije pripadaju kategoriji neprenosivih  prava,  te  je  zaključio  da  podnositeljica  predstavke,  koja  je šurjakinja  i  legitimna  nasljednica  preminulog,  ne  može  tvrditi  da  je  žrtva povrede u ime njenog preminulog djevera.
U vezi  s  pitanjem  zastupanja,  ona  je  istakla  da  je  osnovno  da zastupnici  dokažu  da  su  primili  konkretne  i  eksplicitne  upute  od  navodne žrtve. To nije slučaj s podnositeljima predstavke, koji nisu primili nikakve konkretne  i  eksplicitne  upute  od  Vincenta  Lamberta,  dok  je  ispitivanje predmeta, koje je obavilo Državno vijeće,  pokazalo da se njoj samoj muž povjerio te da je ona informirana o njegovim željama, što je potkrijepljeno izjavama predočenim pred domaćim sudovima.
François Lambert  i  Marie-Geneviève  Lambert,  nećak  i  polusestra Vincenta    Lamberta,    su    istakli    da    podnositelji    predstavke    nemaju legitimaciju  da  djeuju  u  njegovo  ime.  Prvo,  povreda  članova  2,  3.  i  8. Konvencije,   koju   su   naveli   podnositelji   predstavke,   se   odnose   na neprenosiva prava, na koja oni ne mogu polagati pravo u svoje sopstveno ime;  drugo,  podnositelji  predstavke  nisu  zakonski  zastupnici  Vincenta Lamberta,   koji   je   odrasla   osoba   rođena   1976.   godine;   treće,   njihova predstavka  je  u  suprotnosti  sa  slobodom  savjesti  Vincenta  Lamberta  i njegovim sopstvenim pravom na život, te krši njegovu privatnost. François Lambert  i  Marie-Geneviève  Lambert  su  istakli  da  je  Sud  prihvatio  kao izuzetak   da   roditelji   mogu   djelovati   u   ime   i   umjesto   žrtve   prilikom navođenja povrede člana 3. Konvencije, ali da je to jedino slučaj kada žrtva nestane ili umre, te kada postoje posebne okolnosti. Ti uvjeti nisu ispunjeni u ovom predmetu, što čini predstavku neprihvatljivom. Oni su istakli da je Sud  imao  priliku  da  potvrdi  tu  neprihvatljivost  u  predmetima  koji  su  se odnosili na kraj života, a koji su bili slični ovom predmetu (oni su se pozvali na  odluku  Sanles  Sanles,  citirana  gore,  i  Ada  Rossi  i  ostali  protiv  Italije (odluka), broj 55185/08, od 16. decembra 2008).
Konačno, oni su istakli da podnositelji predstavke zapravo ne mogu “legitimno” osporiti presudu koju je donijelo Državno vijeće, budući da je stav  koji  oni  brane  direktno  suprotan  uvjerenjima  Vincenta  Lamberta. Doktori i sudije su uzeli u obzir njegove želje, koje su povjerene njegovoj supruzi – s kojom je imao veoma blizak odnos – uz puno poznavanje stvari, imajući u vidu njegovo profesionalno iskustvo bolničara.
2. Ocjena Suda

(a)  Rekapitulacija principa

U predmetima koje je nedavno razmatrao, Nencheva i ostali protiv Bugarske (broj 48609/06, od 18. juna 2013) i Centar za pravne izvore u ime Valentina Câmpeanua protiv Rumunije ([GC], broj 47848/08, ECHR 2014), Sud je podsjetio na sljedeće principe. Da bi se neki podnositelj predstavke pozvao na član 34. Konvencije, on mora  tvrditi  da  je  žrtva  povrede  Konvencije.  Prema  konstantnoj  sudskoj praksi  Suda,  koncept  “žrtve”  se  mora  tumačiti  autonomno  i  neovisno  o domaćim konceptima, kao što su oni koji se odnose na interes ili sposobnost djelovanja  (vidi,  Nencheva  i  ostali,  citirana  gore,  stav  88).  Zainteresirani pojedinac mora biti u stanju da dokaže da je “direktno pogođen” mjerom na koju  se  žali  (vidi,  Centar  za  pravne  izvore  u  ime  Valentina  Câmpeanua, citirana gore, stav 96, s daljnjim referencama). 
Izuzetak od tog pravila postoji kada su navodna povreda ili povrede Konvencije usko  vezane  za  smrt  ili  nestanak  u  okolnostima  koje  navodno pokreću    odgovornost    države.    U    takvim    okolnostima    Sud    priznaje legitimaciju prvog srodnika žrtve da podnese predstavku (vidi, Nencheva i ostali,  citirana  gore,  stav  89,  i  Centar  za  pravne  izvore  u  ime  Valentina Câmpeanua, citirana gore, st. 98-99, s daljnjim referencama).
Ako predstavku nisu podnijele same žrtve, pravilo 45. stav 3. Pravila Suda zahtijeva  da  se  predoči  pismena  punomoć  za  djelovanje,  propisno potpisana.  Za  zastupnike  je  osnovno  da  dokažu  da  su  primili  konkretne  i eksplicitne  upute  od  navodne  žrtve  u  čije  ime  namjeravaju  djelovati  pred Sudom  (vidi,  Post  protiv  Nizozemske  (odluka),  broj  21727/08,  od  20. januara 2009. godine; Nencheva i ostali, citirana gore, stav 83; i Centar za pravne   izvore   u   ime   Valentina   Câmpeanua,   citirana   gore,   stav 102). Međutim,  organi  Konvencije  su  smatrali  da  se  posebna  pitanja  mogu pojaviti  u  slučaju  žrtava  navodnih  povreda  članova  2,  3.  i  8.  Konvencije, koje su pretrpljene u rukama nacionalnih vlasti. Predstavke koje su podnijeli pojedinci  u  ime  žrtve  ili  žrtava  su  tako  proglašene  prihvatljivim,  iako nikakva  validna  forma  punomoć  nije  predočena  (vidi,  Centar  za  pravne izvore u ime Valentina Câmpeanua, citirana gore, stav 103).
Posebna pažnja je dodijeljena faktorima ranjivosti žrtava, kao što su dob, spol ili invalidnost, što ih je onemogućilo da se žale Sudu, s tim da se vodilo računa  i  o  vezama  između  osobe  koja  podnosi  predstavku  i  žrtve (ibid.).
Na primjer,   u   predmetu   S.P.,   D.P.   i   A.T.   protiv   Ujedinjenog Kraljevstva  (broj  23715/94,  odluka  Komisije  od  20.  maja  1996),  koji  se odnosio,   inter   alia,   na   član   8.   Konvencije,   Komisija   je   proglasila prihvaljivom jednu predstavku koju je podnio solisitor u ime djece koju je zastupao u postupku pred domaćim vlastima, kojeg je ovlastio tutor ad litem nakon  što  je  posebno  istakao  da  njihova  majka  nije  pokazala  nikakav interes, da su lokalne vlasti kritizirane u predstavci i da ne postoji konflikt interesa između solisitora i djece. U   predmetu   İlhan   protiv   Turske   ([GC],   broj   22277/93,   st.   54-55, ECHR 2000-VII), u kojem je direktna žrtva, Abdüllatif İlhan, pretrpio teške ozljede  zbog  zlostavljanja,  koje  su  nanijele  sigurnosne  snage,  Sud  je smatrao da se može smatrati da je njegov brat valjano podnio predstavku na osnovu   članova   2.   i   3.   Konvencije,   budući   da   je   iz   činjenica   jasno proizilazilo  da  se  Abdüllatif  İlhan  suglasio  s  postupkom,  da  nije  bilo konflikta interesa između njega i njegovog brata, koji je bio usko povezan s incidentom, i da je bio u posebno ranjivom položaju zbog svojih povreda. U   predmetu   Y.F.protiv   Turske   (broj    24209/94,   stav   31,   ECHR 2003-IX), u kojem se jedan muž žalio, pozivanjem na član 8. Konvencije, da   je   njegova   supruga   bila   prisiljena   da   se   podvrgne   ginekološkom ispitivanju  nakon  policijskog  pritvora,  Sud  je  ustanovio  da  podnositelj predstavke, kao osoba bliska žrtvi, ima pravo da se žali u vezi s navodima njegove  supruge  o  povredama  Konvencije,  imajući  naročito  u  vidu  njen ranjivi položaj u kojem se našla u posebnim okolnostima predmeta.
Uostalom, u kontekstu člana 8, Sud je također priznao u više navrata da osobe koje nemaju roditeljskih prava mogu da mu se obrate u ime svoje maloljetne djece  (vidi,  naročito,  Scozzari  i  Giunta  protiv  Italije  [GC],  br.39221/98   i   41963/98,   st.   138-139,   ECHR   2000-VIII;   Šneersone   i Kampanella   protiv   Italije,   broj 14737/09,   stav   61,   od   12.   jula   2011; Diamante  i  Pelliccioni  protiv  San  Marina,  broj  32250/08,  st.  146-47,  od 27. septembra 2011; A.K. i L. protiv Hrvatske, broj 37956/11, st. 48-50, od 27. januara 2013; i Raw i ostali protiv Francuske, broj 10131/11, st. 51-52, od 7. marta 2013). Ključni kriterij za Sud u tim predmetima je bio rizik da određeni interesi djece možda neće biti predočeni Sudu i da bi njima mogla biti uskraćena djelotvorna zaštita prava iz Konvencije.
Konačno, Sud je nedavno usvojio sličan pristup u predmetu Centar za pravne izvore u ime Valentina Câmpeanua, citirana gore, koji se odnosio na mladića romskog porijekla, koji je bio teški invalid i HIV pozitivan, koji je preminuo u bolnici prije nego što je podnesena predstavka i koji, prema saznanjima, nije  imao  prvog  srodnika,  niti  je  država  odredila  njegovog zastupnika. Imajući u vidu posebne okolnosti predmeta i ozbiljnost žalbenih navoda,  Sud  je  priznao  da  Centar  za  pravne  izvore  ima  legitimaciju  da zastupa  Valentina  Câmpeanua.  Sud  je  istakao  da  bi  drugačiji  zaključak onemogućio da takvi ozbiljni navodi o povredi Konvencije budu ispitani na međunarodnom nivou (stav 112).
(b)  Primjena na ovaj predmet

Podnositelji predstavke  su  naveli  u  ime  Vincenta  Lamberta  da  su članovi 2, 3. i 8. Konvencije povrijeđeni (vidi, stav 80. gore).
Sud smatra   na   početku   da   sudska   praksa   koja   se   odnosi   na predstavke  koje  su  podnesene  u  ime  preminulih  osoba  nije  primjenjiva  u ovom predmetu zbog toga što Vincent Lambert nije mrtav, nego je u stanju koje je medicinski vještak u svom nalazu opisao kao vegetativno (vidi, stav 95. gore). Prema tome, Sud mora ustanoviti da li se suočava s okolnostima kada je smatrao  da  se  predstavka  može  podnijeti  u  ime  i  za  račun  ranjive osobe, a da ta ranjiva osoba nije dala ni validnu punomoć za djelovanje ni upute osobi koja namjerava da djeluje u njeno ime (vidi, st. 93-95 gore).
On ističe da nijedan predmet u kojem je on prihvatio, kao izuzetak, da neka osoba može djelovati u ime neke druge osobe nije uporediv s ovim predmetom. Predmet Centar za pravne izvore u ime Valentina Câmpeanua, citiran gore, se razlikuje od ovog predmeta jer je direktna žrtva preminula te nije imala nikoga da je zastupa. U ovom predmetu, dok direktna žrtva nije u stanju da izrazi svoje želje, nekoliko bliskih članova njene porodice žele da se očituju   u   njeno   ime,   braneći   dijametralno   suprotna   stanovišta. Podnositelji  predstavke  se  u  osnovi  pozivaju  na  pravo  na  život  zaštićeno članom  2,  što  je  Sud  istakao  kao  “svetinju”  u  predmetu  Pretty  protiv Ujedinjenog  Kraljevstva  (broj   2346/02,  stav  65,  ECHR  2002-III),  dok  se osobe u svojstvu trećih lica-umješača (Rachel Lambert, François Lambert i Marie-Geneviève   Lambert)   pozivaju   na   pravo   na   poštivanje   privatnog života  i  naročito  na  prvo  svakog  pojedinca,  obuhvaćeno  pojmom  lične autonomije (vidi, Pretty, citirana gore, stav 61), da odluči na koji način i u koje  vrijeme  njegov  život  treba  da  se  okonča  (ibid.,  stav 67;  vidi  također, Haas protiv Švicarske, broj  31322/07, stav 51, ECHR 2011, i Koch, citirana gore, stav 52).
Podnositelji predstavke predlažu da Sud primijeni kriterije izražene u presudi Koch (citirana gore, stav 44) koje oni, prema njihovom mišljenju, zadovoljavaju zbog uskih porodičnih veza, činjenice da imaju lični i pravni interes koji je dovoljan za ishod postupka i činjenice da su prethodno izrazili određeni interes za predmet.
Međutim, Sud ističe da je u presudi Koch, citirana gore, podnositelj predstavke tvrdio  da  su  patnja  njegove  supruge  i  okolnosti  pod  kojima  je umrla  direktno  pogodile  njega  do  te  mjere  da  je  to  dovelo  do  povrede njegovih sopstvenih prava iz člana 8. Konvencije (stav 43). Dakle, Sud se o tom  pitanju  trebao  izjasniti  te  je  u  tom  kontekstu  smatrao  da  je  potrebno voditi  računa  o  kriterijima  uspostavljenim  njegovom  sudskom  praksom, dozvoljavajući bliskoj osobi ili nasljedniku da pokrene postupak pred njim u ime preminule osobe (član 44).
Prema mišljenju Suda, ti kriteriji nisu primjenjivi u ovom predmetu budući da Vincent Lambert nije mrtav te da podnositelji predstavke traže da podnesu žalbe u njegovo ime.
Ispitivanje sudske prakse koja se odnosi na predmete u kojima su organi Konvencije  prihvatili  da  treće  lice  može,  u  izuzetnim  okolnostima, djelovati u ime i za račun neke ranjive osobe (vidi, st. 93-95 gore) pokazuje dva  osnova  sljedeća  kriterija:  rizik  da  bi  direktna  žrtva  mogla  biti  lišena djelotvorne  zaštite  svojih  prava  i  nepostojanje  konflikta  interesa  između žrtve i podnositelja predstavke.
Primjenjujući te  kriterije  na  ovaj  predmet,  Sud  ne  vidi  nikakav rizik, prvo, da će Vincent Lambert biti lišen djelotvorne zaštite svojih prava, budući  da  se  podnositelji  predstavke,  u  skladu  s  njegovom  konzistentnom praksom  (vidi,  st.  90.  gore  i  115.  dole),  kao  bliski  srodnici  Vincenta Lamberta, mogu pozvati pred Sudom u svoje vlastito ime na pravo na život zaštićeno članom 2. Konvencije.
U vezi  s  drugim  kriterijem,  Sud  mora  ustanoviti  da  li  postoji poklapanje interesa između podnositelja predstavke i Vincenta Lamberta. U tom pogledu, on ističe da se jedan od ključnih aspekata domaćeg postupka sastoji tačno od određivanja želja Vincenta Lamberta, budući da je odluka dr Karigera od 11. januara 2014. godine zasnovana na sigurnosti da Vincent Lambert “nije želio, prije nesreće, da živi u takvim uvjetima” (vidi, stav 22. gore).  U  svojoj  presudi  od  24.  juna  2014.  godine,  Državno  vijeće  je zaključilo,  u  svjetlu  svjedočenja  supruge  Vincenta  Lamberta  i  jednog  od njegove braće, te izjava nekoliko braće i sestara Vincenta Lamberta, da se “ne  može  smatrati  da  je  dr  Kariger  netačno  tumačio  želje  koje  je  izrazio pacijent  prije  nesreće  koju  je  doživio,  pri  zasnivanju  svoje  odluke  na  tom osnovu” (vidi, stav 50. gore). Prema tome, Sud ne smatra da je ustanovljeno da  postoji  poklapanje  interesa  između  tvrdnji  podnositelja  predstavke  i onoga što bi želio Vincent Lambert.
Sud zaključuje  da  podnositelji  predstavke  nemaju  legitimaciju  da predoče žalbene navode na osnovu članova 2, 3. i 8. Konvencije u ime i za račun Vincenta Lamberta.
Prema tome, ti žalbeni navodi su inkompatibilni ratione personae s odredbama Konvencije  u  smislu  člana  35.  stav  3.  tačka  (a)  te  se  moraju odbaciti na osnovu člana 35. stav 4.
 B. Legitimacija gđe  Rachel  Lambert  da  djeluje  u  ime  i  za  račun Vincenta Lamberta

1. Argumenti stranaka

Dopisom od   svog   advokata   od   9.   jula   2014.   godine,   Rachel Lambert  je  zatražila  dozvolu  da  zastupa  svog  supruga  Vincenta  Lamberta kao treće lice-umješač u postupku. U prilog svom zahtjevu, ona je dostavila presudu sudije za skrbništvo u Châlons-en-Champagne, kojom je ovlaštena da zastupa svog supruga u vezi s pitanjima bračne imovine, te dvije izjave od  sestre  i  polubrata  Vincenta  Lamberta.  Prema  tim  izjavama,  Vincent Lambert ne bi želio da odluku u njegovom slučaju donesu njegovi roditelji, od kojih se moralno i fizički otuđio, nego njegova supruga, koja je njegova osoba od povjerenja. Ona je predočila i izjavu svoje maćehe, koja je rekla da je otpratila Rachel Lambert u julu 2012. godine na konsultacije s jednim profesorom  medicine  u  Univerzitetkoj  bolnici  u  Liježu,  na  kojima  su  bili prisutni  i  dvojica  prvih  podnositelja  predstavke.  Za  vrijeme  konsultacija, ona i Rachel Lambert su dale izjavu o želji Vincenta Lamberta da ne živi u stanju  hendikepa  ako  bi  se  desila  takva  situacija,  a  druga  podnositeljica predstavke je rekla da bi ona, ako bi se pojavilo pitanje eutanazije, ostavila odluku Rachel Lambert. U svojim zapažanjima, Rachel Lambert je istakla da ona jedina ima legitimaciju da djeluje u ime Vincenta Lamberta te da ga zastupa  budući  da  je  informirana  o  željama  svog  supruga,  kao  što  to dokazuju izjave koje je predočila.
Vlada se nije izjasnila o tom pitanju.
Podnositelji predstavke  su  istakli  da  odluka  sudije  za  skrbništvo, koju je predočila Rachel Lambert, njoj ne daje opće ovlaštenje da zastupa svog  supruga,  nego  samo  ovlaštenje  da  ga  zastupa  u  vezi  s  imovinskim pitanjima. Prema tome, ona ne može tvrditi da je jedina osoba koja zastupa svog supruga pred Sudom. Podnositelji predstavke su dalje naveli da izjave koje je predočila nemaju pravnu vrijednost te osporavaju sadržaj izjave koju je  dala  maćeha  Rachel  Lambert.  Oni  su  istakli  da  Vincent  Lambert  nije odredio osobu od povjerenja te su zaključili da Vincenta Lamberta, prema francuskom  pravu  te  usljed  izostanka  naloga  o  punom  ili  djelomičnom skrbništvu, ne zastupa niko u postupcima koji se tiču njega samoga.
2. Ocjena Suda

Sud ističe  da  nijedna  odredba  Konvencije  ne  omogućava  trećim licima-umješačima  da  zastupaju  neku  drugu  osobu  pred  Sudom.  Nadalje, prema članu 44.stav 3. tačka (a) Pravila Suda, treće lice-umješač je svaka zainteresirana osoba “koja nije podnositelj predstavke”.
Prema tome, Sud može samo odbiti zahtjev Rachel Lambert.
 C. Zaključak

Sud je zaključio da podnositelji predstavke nemaju legitimaciju da se pozivaju na  povredu  članova  2,  3.  i  8.  Konvencije  u  ime  i  za  račun Vincenta  Lamberta  (vidi,  st.  105-106  gore)  te  je  također  odbio  zahtjev Rachel  Lambert  da  zastupa  svog  supruga  u  svojstvu  trećeg  lica-umješača (vidi, st. 110-111 gore). Međutim, Sud ističe da će, uprkos zaključcima do kojih je upravo došao u pogledu prihvatljivosti, ispitati niže sva pitanja u pogledu merituma koja se pojavljuju u ovom predmetu u vezi sa članom 2. Konvencije budući da su ih podnositelji predstavke pokrenuli u svoje vlastito ime.
 II. NAVODNA POVREDA ČLANA 2. KONVENCIJE

Podnositelji predstavke  su  istakli  da  bi  obustavljanje  vještačke ishrane i hidratacije Vincenta Lamberta dovelo do kršenja obaveza države na  osnovu  člana  2.  Konvencije.Oni  su  naznačili  da  zakonu  od  22.  aprila 2005.godine nedostaje jasnoća i preciznost, te su se žalili na postupak koji je vodio donošenju odluke doktora od 11. januara 2014. godine.
Vlada je osporila taj argument.
 A. Prihvatljivost

Sud podsjeća  na  svoju  sudsku  praksu,  prema  kojoj  roditelji  neke osobe čija je smrt navodno stvorila odgovornost države mogu tvrditi da su žrtve povrede člana 2. Konvencije (vidi, stav 90. gore). Premda je Vincent Lambert još uvijek živ, nema sumnje da bi u kratkom roku došlo do njegove smrti ako bi ishrana i hidratacija bile obustavljenje. Prema tome, čak i ako se radi o potencijalnoj ili budućoj povredi (vidi, Tauira i 18 ostalih protiv Francuske, broj 28204/95, odluka Komisije od 4. decembra 1995, Decisions and Reports (DR) 83-B, str. 131), Sud smatra da se podnositelji predstavke, u svojstvu bliskih srodnika Vincenta Lamberta, mogu pozvati na član 2.
Sud ističe da taj žalbeni navod nije očigledno neosnovan u smislu člana 35.   stav   3.   tačka   (a)   Konvencije.   On   dalje   ističe   da   on   nije neprihvatljiv  ni  na  nekom  drugom  osnovu.  Prema  tome,  on  se  mora proglasiti prihvatljivim.
 B. Meritum

1. Primjenjivo pravilo

Sud podsjeća  da  prva  rečenica  člana  2,  koja  predstavlja  jednu  od najfundamentalnijih  odredaba  Konvencije  i  obuhvata  jedno  od  osnovnih vrijednosti   demokratskih   društava   koja   formiraju   Vijeće   Evrope   (vidi, McCann i ostali protiv Ujedinjenog Kraljevstva, od 27. septembra 1995, st.146-47, Serija A broj 324), nameće državi obavezu ne samo da se uzdrži od “namjernog”  oduzimanja  života  (negativna  obaveza)  nego  i  da  poduzme odgovarajuće korake da bi zaštitila živote onih koji se nalaze pod njenom jurisdikcijom    (pozitivna    obaveza)    (vidi,    L.C.B.    protiv    Ujedinjenog Kraljevstva, od 9. juna 1998, stav 36, Reports of Judgments and Decisions 1998-III).
Sud će razmoriti ta dva aspekta redom te će prvo ispitati da li ovaj predmet uključuje negativne obaveze države na osnovu člana 2.
Dok podnositelji predstavke priznaju da bi obustavljanje ishrane i hidratacije moglo  biti  zakonito  u  predmetima  nerazumne  tvrdoglavosti  te prihvataju  da  postoji  zakonska  razlika  između,  s  jedne  strane,  eutanazije  i asistiranog  suicida  i,  s  druge  strane,  “uzdržavanja  od  terapije”,  koje  se sastoji   od   obustavljanja   ili   nepoduzimanja   tretmana   koji   je   postao nerazuman, oni su ipak istakli u nekoliko navrata da se ovaj predmet odnosi na namjerno oduzimanje života budući da ti kriteriji nisu zadovoljeni prema njihovom mišljenju; u tom pogledu, oni su se pozvali na pojam “eutanazije”.
Vlada je naglasila da cilj medicinske odluke nije da okonča život, nego da prekine oblik tretmana koji je pacijent odbio ili – ako pacijent nije u stanju da  izrazi  svoju  volju  –  koji  predstavlja,  prema  mišljenju  doktora zasnovanom   na   medicinskim   i   nemedicinskim   faktorima,   nerazumnu tvrdoglavost.  Ona  je  citirala  javnog  izvjestitelja  pred  Državnim  vijećem, koji je, u svojim zaključcima od 20. juna 2014. godine, istakao da doktor ne oduzima   pacijentu   život   prekidanjem   tretmana,   nego   se   odlučuje   na povlačenje kada se više ništa ne može uraditi (vidi, stav 45. gore).
Sud zapaža da zakon od 22. aprila 2005. godine ne dozvoljava ni eutanaziju ni   asistirani   suicid.   On   omogućava   doktoru,   u   skladu   s propisanom   procedurom,   da   prekine   tretman   samo   ako   se   dokaže   da nastavljanje   tretmana   predstavlja   nerazumnu   tvrdoglavost.   U   svojim zapažanjima  predočenim  pred  Državnim  vijećem,  Nacionalna  medicinska akademija  je  podsjetila  na  fundamentalnu  zabranu  da  doktori  namjerno oduzimaju   život,   što   čini   osnov   odnosa   povjerenja   između   doktora   i pacijenta.  Ta  zabrana  je  propisana  članom  R.  4127-38  Zakona  o  javnom zdravlju, koji propisuje da doktori ne mogu namjerno oduzimati život (vidi, stav 55 gore).
Na raspravi  od  14.  februara  2014.  godine  koja  se  održala  pred Državnim  vijećem,  javni  izvjestitelj  je  citirao  primjedbe  koje  je  ministar zdravlja izrazio pred članovima senata koji su ispitivali nacrt zakona poznat kao nacrt zakona Leonetti:
“Ako čin obustavljanja tretmana (...) rezultira smrću, namjera iza čina [nije da ubije; nego] da omogući da smrt povrati svoj prirodni tok i da oslobodi patnje.To je veoma važno za njegovatelje, čija uloga nije da oduzimaju život”.

U predmetuGlass  protiv  Ujedinjenog  Kraljevstva  ((odluka),  broj 61827/00,   od   18. marta 2003),   podnositelji   predstavke   su   se   žalili, pozivajući   se   na   član   2.   Konvencije,   da   su   doktori   administrirali potencijalno letalnu dozu diamorfina njihovom sinu bez njihove suglasnosti u  bolnici  u  kojoj  je  bio  liječen.  Sud  je  istakao  da  doktori  nisu  namjerno htjeli  ubiti  dijete  ili  ubrzati  njegovu  smrt,  te  je  ispitao  žalbene  navode roditelja  sa  stanovišta  pozitivnih  obaveza  koje  imaju  vlasti  (vidi  također, Powell  protiv  Ujedinjenog  Kraljevstva  (odluka),  broj  45305/99,  ECHR 2000-V).
Sud ističe da su i podnositelji predstavke i Vlada napravili razliku između namjernog oduzimanja života i “uzdržavanja od terapije” (vidi, st.119-20 gore) te naglašava značaj tog razlikovanja. U kontekstu francuskog zakonodavstva,  koje  zabranjuje  namjerno  oduzimanje  života  i  dozvoljava obustavljanje  ili  nepoduzimanje  tretmana  samo  u  posebnim  okolnostima, Sud  smatra  da  ovaj  predmet  ne  uključuje  negativne  obaveze  države  na osnovu člana 2, te će ispitati žalbene navode podnositelja predstavke samo sa stanovišta pozitivnih obaveza države.
2. Da li se država povinovala svojim pozitivnim obvezama

(a)  Argumenti stranaka i trećih lica-umješača

(i)  Podnositelji predstavke

Podnositelji predstavke  su  prvo  istakli  da  se  zakon  od  22.  aprila 2005.godine ne primjenjuje na Vincenta Lamberta, koji, prema njihovom mišljenju, nije ni  bolestan  ni  na  kraju  života,  nego  je  teško  hendikepiran. Oni su se žalili na “konfuziju” koja proizilazi iz zakona u vezi sa sljedećim pitanjima:  pojmom  nerazumne  tvrdoglavosti  (a  naročito  kriterijem  koji  se odnosi  na  tretman  koji  “nema  nikakvog  drugog  dejstva  osim  vještačkog održavanja   u   životu”,   koji   je,   prema   njima,   krajnje   neprecizan)   i klasificiranjem  vještačke  ishrane  i  hidratacije  kao  tretmana,  a  ne  njege. Prema  njihovom  mišljenju,  enteralno  hranjenje  Vincenta  Lamberta  nije oblik tretmana koji se može obustaviti te se pojam nerazumne tvrdoglavosti ne primjenjuje na njegovu medicinsku situaciju.
Oni su istakli da je postupak koji je doveo do odluke doktora od 11. januara inkompatibilan  s  obavezama  države  koje  proizilaze  iz  člana  2. Konvencije.  Prema  njihovom  mišljenju,  postupak  nije  uistinu  kolektivan budući  da  se  sastoji  od  traženja  mišljenja  koja  su  samo  konsultativna,  s doktorom koji donosi odluku sam. Oni su istakli da su alternativni sistemi mogući,  što  bi  dozvolilo  drugim  doktorima  ili  članovima  porodice,  usljed izostanka osobe od povjerenja, da učestvuju u postupku donošenja odluke. Konačno, oni su istakli da bi zakonodavstvo trebalo uzeti u obzir mogućnost neslaganja između članova porodice te barem propisati medijaciju.
(ii)  Vlada

Vlada je  istakla  da  zakon  od  22.  aprila  2005.  godine  uspostavlja ravnotežu između prava na poštivanje života i prava pacijenata da se suglase ili  da  odbiju  tretman.  Definicija  nerazumne  tvrdoglavosti  se  zasniva  na etičkim  principima  dobrobiti  i  neškodljivosti  na  koje  je  podsjetilo  Vijeće Evrope u “Vodiču za postupak donošenja odluka o medicinskom tretmanu u situacijama  kraja  života”.  U  skladu  s  tim  principima,  zdravstveni  radnici imaju   obavezu   da   pružaju   samo   odgovarajući   tretman   te   se   moraju isključivo  rukovoditi  dobrobiti  za  pacijenta,  koja  mora  biti  ocijenjena generalno.   U   tom   pogledu,   moraju   se   uzeti   u   obzir   i   medicinski   i nemedicinski faktori, a naročito volja pacijenta. Ona je istakla da je jedan amandman  kojim  se  tražilo  isključivanje  vještačke  ishrane  i  hidratacije  iz opsega tretmana odbijen za vrijeme debate u Parlamentu. Ona je naglasila da   tretman   također   obuhvata   metode   i   intervencije   kao   odgovor   na funkcionalnu   deficijenciju   kod   pacijenata   te   da   uključuje   korištenje intruzivnih medicinskih tehnika.
Vlada je naglasila da francusko zakonodavstvo propisuje veliki broj proceduralnih garancija: uzimanje u obzir volje pacijenta i mišljenja osobe od povjerenja,  porodice  ili  osoba  bliskih  pacijentu  i  primjenu  kolektivnog postupka  u  koji  su  uključeni  porodica  i  oni  koji  su  bliski  pacijentu. Konačno, odluka doktora podliježe sudskom preispitivanju.
(iii)  Treće lice-umješači

(α)  Rachel Lambert

Rachel Lambert je istakla da odluka doktora, prema zakonu od 22. aprila 2005. godine, podliježe brojnim garancijama te uspostavlja ravnotežu između prava svake osobe da dobije najadekvatniju njegu i njenog prava da ne bude podvrgnuta tretmanu koji bi predstavljao nerazumnu tvrdoglavost. Ona je  istakla  da  zakonodavac  nije  imao  namjeru  da  ograniči  priznavanje prethodno  izražene  volje  pacijenata  na  slučajeve  u  kojima  su  oni  odredili osobu od povjerenja i unaprijed sačinili upute; kada to nije slučaj, traži se mišljenje  porodice  da  bi  se  ustanovilo,  prije  svega,  koja  bi  to  bila  volja pacijenta.
Pozivajući se na  kolektivni  postupak  proveden  u  ovom  predmetu, ona je istakla da je dr Kariger konsultirao šest doktora (od kojih su trojica van bolnice), sazvao sastanak sa skoro kompletnim osobljem zaduženim za njegu  i  svim  doktorima,  te  održao  dva  sastanka  s  porodicom.  Njegova odluka  je  detaljno  obrazložena  te  svjedoči  o  profesionalizmu  njegovog pristupa.
(β)  François Lambert i Marie-Geneviève Lambert

François Lambert  i  Marie-Geneviève  Lambert  su  istakli  da  je odluka doktora donesena u skladu s navedenim zakonom od 22. aprila 2005. godine, čije su odredbe rekapitulirali. Oni su naglasili da su podaci iz nalaza vještaka  medicinske  struke,  koji  je  naložilo  Državno  vijeće,  u  potpunosti konzistentni  pojmu  tretmana  koji  služi  samo  da  vještački  održi  život, naznačavajući da bi nemogućnost Vincenta Lamberta da sam jede i pije, bez medicinske  pomoći  u  obliku  enteralne  ishrane  i  hidratacije,  uzrokovalo njegovu smrt.
Oni su  istakli  da  je  postupak  donošenja  odluke  u  ovom  predmetu bio  jako  dug,  podroban  i  u  skladu  s  pravima  svih  zainteresiranih  osoba, traženim medicinskim i paramedicinskim mišljenjima i stavovima članova porodice koji su bili pozvani da učestvuju (naročito podnositelji predstavke, kojima  je  pomagao  doktor  po  njihovom  slobodnom  izboru  za  vrijeme cijelog procesa) i koji su bili u potpunosti informirani u svakoj fazi. Prema njihovom  mišljenju,  konačna  odluka  je  donesena  u  skladu  s  postupkom predviđenim zakonom i Konvencijom, kao što je naznačeno u “Vodiču za postupak  donošenja  odluka  o  medicinskom  tretmanu  u  situacijama  kraja života” Vijeća Evrope.
(γ)  UNAFTC  (Nacionalna  unija  asocijacija porodica žrtava kraniocerebralnih povreda)

UNAFTC je  podsjetio  na  zabrinutost  porodica  i  ustanova  koje zastupa, te je istakao da pacijenti u kroničnom vegetativnom stanju ili stanju minimalne svijesti nisu u situaciji koja se odnosi na kraj života i da se ne održavaju  u  životu  vještački,  te  da  se  ne  može  smatrati,  ako  osoba  nije  u stanju   u   kojem   je   ugrožen   život,   da   vještačka   ishrana   i   hidratacija predstavljau tretman koji se može obustaviti. Unija UNAFTC je istakla da se volja pacijenta ne može ustanoviti na osnovu izgovorenih zapažanja koje su prenijeli neki od članova porodica te da sumnja mora uvijek biti u prilog života. U svakom slučaju, u slučaju izostanka unaprijed datih uputa i osobe od povjerenja, nikakva odluka o obustavljanju tretmana se ne može donijeti u slučaju nedostatka konsenzusa unutar porodice.
(δ)  Amréso-Bethel

Asocijacija Amréso-Bethel, koja vodi jedinicu za njegu pacijenata u stanju  minimalne  svijesti  ili  kroničnom  vegetativnom  stanju,  je  izložila detalje njege koju pruža svojim pacijentima.
(ε)  Klinika za ljudska prava

Imajući u vidu mnoštvo pristupa diljem svijeta pitanjima u vezi s krajem  života  i  razlikama  u  vezi  s  okolnostima  u  kojima  je  pasivna eutanazija  dozvoljena,  Klinika  za  ljudska  prava  je  istakla  da  bi  državama trebalo  biti  dozvoljeno  određeno  polje  ocjene  pri  uspostavljanju  ravnoteže između lične autonomije pacijenata i zaštite njihovih života.
(b)  Ocjena Suda

(i)  Opća razmatranja

(α)  Postojeća sudska praksa

Sud nije nikada odlučivao o pitanju koje je predmet ove predstavke, ali je ispitao veliki broj predmeta u vezi sa srodnim pitanjima.
U prvoj grupi predmeta, podnositelji predstavki ili njihovi srodnici su se   pozvali   na   pravo   da   se   umre   pozivajući   se   na   razne   članove Konvencije.
U  predmetuSanles  Sanles,  citiran  gore,  podnositeljica  predstavke  se pozvala, u ime svog šurjaka, koji je tetraplegičar i koji je želio da okonča svoj život uz pomoć trećih lica, a koji je umro prije nego što je predstavka podnesena, na pravo da umre dostojanstveno pozivajući se na članove 2, 3, 5, 6, 8, 9.i 14. Konvencije. Sud je odbacio predstavku kao inkompatibilnu ratione personae s odredbama Konvencije.

U predmetu Pretty, citiran gore, podnositeljica predstavke se nalazila u terminalnim  fazama  neizlječive  neurodegenerativne  bolesti  te  se  žalila, pozivajući se na članove 2, 3, 8, 9. i 14. Konvencije, da njen suprug njoj ne može   pomoći   da   počini   samoubistvo,   a   da   se   ne   suoči   s   krivičnim gonjenjem  vlasti  Ujedinjenog  Kraljevstva.  Sud  nije  ustanovio  povredu predmetnih odredaba.

Predmeti Haas i Koch, citirani gore, se odnose na asistirani suicid, te su se podnositelji predstavke pozvali na član 8. Konvencije. U predmetu Haas podnositelj   predstavke,   koji   je   dugo   bolovao   od   teškog   bipolarnog afektivnog  poremećaja,  je  želio  da  okonča  svoj  život  te  se  žalio  da  nije  u stanju da dobije letalnu supstancu u tu svrhu bez medicinskog recepta; Sud je  donio  odluku  da  član  8.  nije  povrijeđen.  U  predmetu  Koch,  podnositelj predstavke je istakao da je odbijanje da se dozvoli njegovoj supruzi (koja je bila  paralizirana  i  kojoj  je  bila  potrebna  vještačka  ventilacija)  da  nabavi letalnu dozu medikamenata da bi mogla oduzeti sopstveni život dovelo do povrede  njenog  prava,  te  njegovog,  na  poštivanje  njihovog  privatnog  i porodičnog  života.  On  se  također  žalio  da  su  domaći  sudovi  odbili  da ispitaju  njegove  žalbene  navode  u  meritumu,  te  je  Sud  ustanovio  povredu člana 8. u vezi s tim pitanjem.

U drugoj  grupi  predmeta,  podnositelji  predstavki  su  osporavali administriranje ili obustavljanje tretmana.
U predmetu Glass, citiran gore, podnositelji predstavke su se žalili zato što su bolnički doktori administrirali diamorfin njihovom bolesnom djetetu bez njihove suglasnosti, te na nalog “ne reanimirati” koji je unesen u njegov medicinski karton. Odlukom od 18. marta 2003. godine, citirana gore, Sud je  zaključio  da  je  njihov  žalbeni  navod  na  osnovu  člana  2.  Konvencije očigledno  neosnovan;  u  svojoj  presudi  od  9.  marta  2004.godine, on  je zaključio da je član 8. Konvencije povrijeđen.

U   predmetu   Burke   protiv   Ujedinjenog   Kraljevstva   ((odluka),   broj 19807/06,   od   11. jula 2006),   podnositelj   predstavke   je   bolovao   od neizlječive   neurodegenerativne   bolesti   te   se   bojao   da   bi   direktive primjenjive u Ujedinjenom Kraljevstvu mogle voditi u određenom momentu do  obustavljanja  vještačke  ishrane  i  hidratacije.  Sud  je  proglasio  njegovu predstavku,   podnesenu   na   osnovu   članova   2,   3.   i   8.   Konvencije, neprihvatljivom zbog očigledne neosnovanosti.

Konačno,  u  odluci  Ada  Rossi  i  ostali,  citirana  gore,  Sud  je  proglasio inkompatibilnom  ratione  personae  jednu  predstavku  koju  su  podnijela fizička lica i asocijacije žaleći se, na osnovu članova 2. i 3. Konvencije, na potencijalno štetna dejstva koja bi uzrokovalo izvršenje presude italijanskog kasacionog   suda   kojom   se   dozvoljava   prekidanje   vještačke   ishrane   i hidratacije jedne mlade djevojke u vegetativnom stanju.1

Sud zapaža   da,   uz   izuzetak   povreda   člana   8.   Konvencije   u presudama  Glass  and  Koch,  citirane  gore,  on  nije  ustanovio  povredu Konvencije u bilo kojem od tih predmeta.2
(β)  Kontekst

Član 2. propisuje da država ima obavezu da poduzme odgovarajuće mjere da bi zaštitila živote osoba koje se nalaze pod njenom jurisdikcijom (vidi, L.C.B.,  citirana  gore,  stav  36,  i  odluka  u  predmetu  Powell,  citirana gore); u domenu javnog zdravlja, te pozitivne obaveze iziskuju od država da donesu propise kojima se nameće bolnicama, bilo da su privatne ili javne, da  usvoje  odgovarajuće  mjere  za  zaštitu  života  pacijenata  (vidi,  Calvelli  i Ciglio  protiv  Italije  [GC],  broj 32967/96,  stav 49,  ECHR  2002-I;  odluka Glass,  citirana  gore;  Vo  protiv  Francuske  [GC],  broj 53924/00,  stav 89, ECHR  2004-VIII;  Centar  za  pravne  izvore  u  ime  Valentina  Câmpeanua, citirana gore, stav 130).
Sud naglašava da pitanje koje treba riješiti u ovom predmetu nije pitanje eutanazije, nego obustavljanja tretmana koji održava u životu (vidi, stav 124. gore).
U presudi  Haas,  citirana  gore  (stav  54),  Sud  je  podsjetio  da  se Konvencija  mora  tumačiti  u  cjelini  (vidi,  mutatis  mutandis,  Verein  gegen Tierfabriken Schweiz (VgT) protiv Švicarske (broj 2) [GC], broj 32772/02, stav  83,  ECHR  2009).  U  presudi  Haas,  Sud  je  smatrao  odgovarajućim,  u kontekstu  ispitivanja  moguće  povrede  člana  8,  da  se  pozove  na  član  2. Konvencije   (ibid.).   Sud   smatra   da   se   obrnuto   također   primjenjuje:   u predmetu kao što je ovaj, potrebno je da se pozove, pri ispitivanju moguće povrede člana 2, na član 8. Konvencije i na pravo na poštivanje privatnog života  i  pojam  lične  autonomije  koji  on  uključuje.  U  presudiPretty  (stav 67), Sud nije mogao isključiti da onemogućavanje podnositeljice predstavke na osnovu zakona da se opredijeli da izbjegne ono što je smatrala da bi bio nedostojan  i  mučan  kraj  života  predstavlja  miješanje  u  njeno  pravo  na poštivanje privatnog života u smislu člana 8. stav 1. Konvencije. U presudi Haas, citirana gore (stav 51), on je potvrdio da je pravo pojedinca da odluči na  koji  način  i  u  koje  vrijeme  njegov  život  treba  da  se  okonča  jedan  od aspekata prava na poštivanje privatnog života. Sud  se  poziva  naročito  na  stavove  63.  i  65.  presude  Pretty,  u  kojoj  je naglašeno sljedeće:
“(...) U sferi medicinskog tretmana, odbijanje prihvatanja određenog tretmana bi moglo,   neizbježno,   voditi   fatalnom   ishodu,   ali   nametanje   nekog   medicinskog tretmana  bez  suglasnosti  mentalno  sposobnog  odraslog  pacijenta  bi  dovelo  do miješanja u fizički integritet osobe na način da dovodi u pitanje prava zaštićena na osnovu člana 8. stav 1. Konvencije. Kao što je priznato domaćim pravom, osoba se može  pozivati  na  pravo  na  ostvarivanje  svog  odabira  da  umre  odbijajući  da  se suglasi s tretmanom čije dejstvo bi moglo biti produženje života (...).”

“Sama  suština  Konvencije  je  poštivanje  ljudskog  dostojanstva  i  ljudske  slobode. Ne negirajući na bilo koji način princip svetinje života na osnovu Konvencije, Sud smatra da pojam kvaliteta života na osnovu člana 8. dobija značenje. U eri sve većeg medicinskog sofisticiranja uz duži životni vijek, mnogo ljudi se boji da ih ne prisile da   ih   održavaju   u   životu   do   poodmakle   dobi   u   stanju   fizičke   i   mentalne iznemoglosti,  što  je  suprotno  snažnoj  percepciji  koju  one  imaju  o  sebi  i  ličnom identitetu.”

Sud će voditi računa o tim zaključcima pri ispitivanju pitanja da li se država povinovala svojim pozitivnim obavezama koje proizilaze iz člana 2. Sud dalje   ističe   da   je   pri   razmatranju   pitanja   administriranja   ili obustavljanja  medicinskog  tretmana  u  predmetima  Glass  i  Burke,  citirani gore, vodio računa o sljedećim faktorima:
- postojanje  regulatornog  okvira  u  domaćem  pravu  i  praksi  koji  je kompatibilan zahtjevima iz člana 2 (odluka Glass, citirana gore);

- da li se vodilo računa o željama koje je prethodno izrazio podnositelj predstavke ili njegovi bližnji te o mišljenjima ostalog medicinskog osoblja (Burke, citirana gore);

- mogućnost pristupa sudovima u slučaju sumnje u najbolju odluku koju treba donijeti u interesu pacijenta (ibid.).

Sud  će  uzeti  u  obzir  te  faktore  pri  ispitivanju  ovog  predmeta.  On  će također voditi računa o kriterijima iz “Vodiča za postupak donošenja odluka o medicinskom tretmanu u situacijama kraja života” Vijeća Evrope (vidi, st.60-68 gore).

(γ)  Polje ocjene

Sud podsjeća  da  član  2.  predstavlja  jednu  od  najfundamentalnijih odredaba  Konvencije,  da  nikakvo  odstupanje  od  njega  u  smislu  člana  15. nije dozvoljeno u vrijeme mira i da on striktnio tumači izuzetke izražene u njemu   (vidi,   inter   alia,   Giuliani   and   Gaggio   protiv   Italije   [GC], broj 23458/02,  st.  174-77,  ECHR  2011  (izvodi)).  Međutim,  u  kontekstu pozitivnih obaveza države, pri razmatranju kompleksnih naučnih, pravnih i etičkih  pitanja  koja  se  naročito  odnose  na  početak  i  kraj  života,  te  usljed nedostatka konsenzusa među državama članicama, Sud je priznao da države uživaju određeno polje ocjene. Prije svega, Sud zapaža da je u predmetu Vo, citiran gore (koji se odnosio na   oslobađanje   od   optužbe   za   ubistvo   bez   namjere   jednog   doktora odgovornog   za   smrt   nerođenog   djeteta   podnositeljice   predstavke),   pri ispitivanju  početne  tačke  prava  na  život  s  aspekta  člana  2.  Konvencije, zaključio da je to pitanje obuhvaćeno poljem ocjene država u toj sferi. On je uzeo u obzir izostanak zajedničkog pristupa među državama ugovornicama te evropskog konsenzusa o naučnoj i pravnoj definiciji početka života (stav 82). Sud  je  podsjetio  na  taj  pristup  u,  inter  alia,  presudi  Evans  protiv Ujedinjenog  Kraljevstva  ([GC],  broj 6339/05,  st. 54-56,  ECHR  2007-I,  u vezi   sa   činjenicom   da   je   domaće   pravo   omogućilo   bivšem   partneru podnositeljice predstavke da povuče svoju suglasnost za čuvanje i korištenje embriona  koje  su  oni  zajedno  stvorili)  i  u  A,  B  i  C  protiv  Irske  ([GC], broj 25579/05,   stav   237,   ECHR   2010,   u   kojem   su   se   podnositeljice predstavke  žalile  na  osnovu  člana  8.  Konvencije  na  zabranu  abortusa  u Irskoj iz zdravstvenih razloga i razloga dobrobiti).
U vezi  s  pitanjem  asistiranog  suicida,  Sud  je  istakao  u  kontekstu člana 8. Konvencije da nema konsenzusa među državama članicama Vijeća Evrope u vezi s pravom pojedinca da odluči na koji način i u koje vrijeme njegov  život  treba  da  se  okonča,  te  je,  prema  tome,  odlučio  da  je  polje ocjene  država  članica  u  tom  domenu  “znatno”  (vidi,  Haas,  citirana  gore, stav 55, i Koch, citirana gore, stav 70).
Sud je  također  općenito  istakao  u  predmetu  Ciechońska  protiv Poljske (broj 19776/04, stav 65, od 14. juna 2011), u vezi s odgovornošću vlasti   za   smrt   izazvanu   nesretnim   slučajem   supruga   podnositeljice predstavke, da je izvor sredstava u svrhu osiguranja pozitivnih obaveza iz člana 2. u principu pitanje obuhvaćeno poljem ocjene države.
Sud ističe  da  ne  postoji  konsenzus  među  državama  članicama Vijeća Evrope u prilog dozvoljavanju obustavljanja tretmana koji vještački održava  život,  premda  se  čini  da  ga  većina  država  dozvoljava.  Premda modaliteti  obustavljanja  tretmana  variraju  od  jedne  zemlje  do  druge,  ipak postoji  konsenzus  u  pogledu  ključne  uloge  volje  pacijenta  u  postupku donošenja odluke, bez obzira kako je ta volja izražena (...).
Prema tome, Sud smatra da države, u toj sferi koja se odnosi na kraj života, kao i u onoj koja se odnosi na početak života, moraju dodijeliti polje ocjene ne  samo  u  pogledu  pitanja  da  li  dozvoliti  ili  ne  obustavljanje tretmana  koji  vještački  održava  u  životu  i  njegovih  modaliteta  nego  i  u pogledu sredstava kojima se uspostavlja ravnoteža između zaštite prava na život  pacijenata  i  zaštite  njihovog  prava  na  poštivanje  privatnog  života  i lične autonomije (vidi, mutatis mutandis, A, B i C, citirana gore, stav 237). Međutim, to polje ocjene nije neograničeno (ibid., stav 238) te Sud zadržava pravo da preispita pitanje da li se država povinovala svojim obavezama iz člana 2. Konvencije ili nije.
(ii)  Primjena na ovaj predmet

Podnositelji predstavke  su  naveli  da  zakonu  od  22.  aprila  2005. godine  nedostaje  jasnoća  i  preciznost,  te  su  se  žalili  na  postupak  koji  je doveo  do  odluke  doktora  od  11.  januara  2014.  godine.  Prema  njihovom mišljenju,  ti  nedostaci  su  nastali  zbog  nepovinovanja  nacionalnih  vlasti obavezi zaštite na osnovu člana 2. Konvencije.
(α)  Zakonodavni okvir

Podnositelji predstavke se žale na nedostatak preciznosti i jasnoće zakona koji,  prema  njima,  nije  primjenjiv  na  predmet  Vincenta  Lamberta, koji  nije  ni  bolestan,  niti  je  na  kraju  svog  života.  Oni  dalje  tvrde  da zakonom    nisu    dovoljno    precizno    definirani    koncepti    nerazumne tvrdoglavosti i tretmana koji može biti obustavljen.
Sud ima u vidu zakonodavni okvir uspostavljen Zakonom o javnom zdravlju (u daljem tekstu: Zakon), koji je izmijenjen zakonom od 22. aprila 2005.godine (vidi,  st.  52-54  gore).  On  dalje  podsjeća  da  je  tumačenje svojstveno  radu  sudstva  (vidi,  inter  alia,  Nejdet  Şahin  and  Perihan  Şahin protiv  Turske  [GC],  broj  13279/05,  stav  85,  od  20.  oktobra  2011).  On zapaža da od francuskih sudova, prije donošenja odluka u ovom predmetu, nije nikada zatraženo da tumače odredbe zakona od 22. aprila 2005. godine, premda je bio na snazi devet godina. U ovom predmetu, Državno vijeće je imalo  zadatak  da  razjasni  opseg  primjene  zakona  i  da  definira  koncepte “tretmana” i “nerazumene tvrdoglavosti” (vidi, dole).
-  Opseg primjene zakona

U svojoj  odluci  od  14.  februara  2014.  godine,  Državno  vijeće  je odredilo  opseg  primjene  zakona.  Ono  je  zaključilo  da  jasno  proizilazi  iz samog   teksta   primjenjivih   odredbi   te   parlamentarnog   postupka   prije donošenja  zakona  da  je  opseg  predmetnih  odredbi  generalan  te  da  se primjenjuju na sve korisnike zdravstvenog sistema, bilo da se pacijent nalazi u situaciji kraja života ili ne (vidi, stav 33. gore).
Sud ističe  da  je  gosp.  Jean  Leonetti,  izvjestitelj  o  zakonu  od  22. aprila  2005.  godine,  izjavio  u  svojstvu  amicus  curiae  pred  Državnim vijećem  da  je  zakon  primjenjiv  na  pacijente  s  cerebralnim  lezijama  te  da, prema    tome,    oni    boluju    od    teškog    stanja    koje    je    neizlječivo    u uznapredovalim fazama, ali koji se ne nalaze nužno “na kraju života”. Iz tog razloga,  zakonodavac  se  u  nazivu  zakona  pozvao  na  prava  “pacijenata’  i pitanja kraja života”, a ne na prava “pacijenata’ u situacijama kraja života” (vidi,  u  sličnom  smislu,  zapažanja  Nacionalne  medicinske  akademije  u stavu 44. gore).
-  Koncept tretmana

Državno vijeće,  u  svojoj  odluci  od  14.  februara  2014.  godine,  je tumačilo  koncept  tretmana  koji  se  može  obustaviti  ili  ograničiti.  Ono  je zaključio,  u  svjetlu  članova  L. 1110-5  i  1111-4  Zakona,  citiranih  gore,  i parlamentarne procedure, da je zakonodavac namjeravao da u takve oblike tretmana uključi sve postupke čiji je cilj da vještački održi vitalne funkcije pacijenta,   i   da   su   vještačka   ishrana   i   hidratacija   obuhvaćene   tom kategorijom postupaka. Zapažanja amicus curiae pred Državnim vijećem se podudaraju u tom pogledu.
Sud ističe   da   se   “Vodič   za   postupak   donošenja   odluka   o medicinskom tretmanu u situacijama kraja života” Vijeća Evrope bavi tim pitanjima. U vodiču se specificira da tretman obuhvata ne samo intervencije čiji je cilj da poboljšaju zdravstveno stanje pacijenta djelovanjem na uzroke bolesti nego i intervencije koje djeluju samo na simptome, a ne na etiologiju bolesti, ili koje predstavljaju odgovore na disfunkciju nekog organa. Prema vodiču, vještačka ishrana i hidratacija se pruža pacijentima kao odgovor na određenu  medicinsku  indikaciju  te  one  impliciraju  odabir  medicinskog postupka  i  aparata  (perfuzija,  enteralna  sonda).  U  vodiču  se  zapaža  da postoje razlike u pristupu među zemljama. Neke smatraju vještačku ishranu i  hidrataciju  oblikom  tretmana  koji  se  može  ograničiti  ili  obustaviti  u okolnostima i u skladu s garancijama propisanim domaćim pravom. Pitanja koja je potrebno uzeti u obzir u tom pogledu su volja pacijenta te da li je tretman adekvatan određenoj situaciji ili ne. U drugim zemljama se smatraju oblikom njege kojom se zadovoljavaju osnovne potrebe osobe, koja se ne može  obustaviti  osim  ako  je  pacijent,  u  terminalnoj  fazi  situacije  kraja života, izrazio takvu želju (vidi, stav 61. gore).
-  Koncept nerazumne tvrdoglavosti

Prema članu   L.   1110-5   Zakona,   tretman   vodi   nerazumnoj tvrdoglavosti  ako  je  beskoristan  ili  disproporcionalan  ili  “nema  nikakvog drugog dejstva osim vještačkog održavanja u životu” (vidi, stav 53. gore). Taj posljednji kriterij je primijenjen u ovom predmetu, a njega podnositelji predstavke smatraju nepreciznim.
U svojim   zapažanjima   predočenim   pred   Državnim   vijećem   u svojstvu amicus curiae, gosp. Leonetti je izjavio da je ta formulacija, koja striktnija  od  formulacije  koja  je  prvobitno  predviđena  za  tretman  (naime, tretman  “koji  produžava  život  vještački”),  restriktivnija  te  se  odnosi  na vještačko održavanje u životu u “čisto u biološkom smislu, u okolnostima u kojima, prvo, kod pacijenta postoje teške i ireverzibilne cerebralne lezije i, drugo,  njegovo  stanje  više  ne  pokazuje  izglede  u  samosvijest  i  odnose  s drugima”  (vidi,  stav  44.  gore).  U  istom  smislu,  Nacionalno  medicinsko vijeće je istaklo važnost poimanja temporalnosti, ističući da, kada patološko stanje  postane  kronično,  dovodeći  do  fizioloških  oštećenja  kod  osobe  i gubitka    kognitivnih    i    komunikacijskih    funkcija,    tvrdoglavost    pri administriranju  tretmana  bi  se  mogla  smatrati  nerazumnom  ako  se  ne pojavljuju nikakvi znakovi poboljšanja (ibid.).
U svojoj  presudi  od  24.  juna  2014.  godine,  Državno  vijeće  je detaljno   predočilo   faktore   o   kojima   doktor   treba   voditi   računa   pri procjenjivanju  da  li  su  kriteriji  nerazume  tvrdoglavosti  zadovoljeni,  jasno naznačavajući   da   svaka   situacija   treba   biti   razmotrena   u   sopstvenoj specifičnosti. To su: medicinski faktori (koji se moraju odnositi na dovoljno dug  period,  koji  moraju  biti  procijenjeni  kolektivno  te  se  moraju  naročito odnositi na stanje pacijenta, promjenu tog stanja, stepen patnje pacijenta i kliničku prognozu) i nemedicinski faktori, naime, volja pacijenta, kako god da  je  izražena,  kojoj  doktor  mora  “pridati  posebnu  važnosti”,  te  mišljenja osobe od povjerenja, porodice ili osoba bliskih pacijentu.
Sud ističe da je Državno vijeće ustanovilo dvije garancije u svojoj presudi. Prvo, ono je istaklo da “jedina okolnost, tj.da je osoba u u stanju nepovratne nesvijesti ili je, a fortiori, nepovratno izgubila svoju autonomiju te je, prema tome, ovisna o takvom obliku ishrane i hidratacije, ne vodi po sebi situaciji u kojoj bi se nastavljanje tretmana pokazalo neopravdanim na osnovu nerazumne  tvrdoglavosti.”  Drugo,  ono  je  naglasilo  da  kada  želje pacijenta  nisu  poznate,  ne  može  se  pretpostaviti  da  one  predstavljaju odbijanje pacijenta da ga se održava u životu (vidi, stav 48. gore).
Na osnovu   te   analize,   Sud   ne   može   prihvatiti   argumente podnositelja predstavke. On smatra da odredbe zakona od 22. aprila 2005. godine, kao što ih je protumačilo Državno vijeće, predstavljaju pravni okvir koji  je  dovoljno  jasan,  u  smislu  člana  2.  Konvencije,  da  regulira  precizno odluke doktora u situacijama kao što je situacija u ovom predmetu. Prema tome,  Sud  zaključuje  da  je  država  postavila  regulatorni  okvir  koji  može osigurati zaštitu života pacijenata (vidi, stav 140. gore).
(β)  Postupak donošenja odluke

Podnositelji predstavke se žale na postupak donošenja odluke, koji je, prema  njihovom  mišljenju,  trebao  biti  uistinu  kolektivan  ili  je  barem trebao predvidjeti medijaciju u slučaju neslaganja.
Sud ističe na početku da se ni član 2, a ni sudska praksa u vezi s njim ne mogu tumačiti na način da nameću bilo kakve zahtjeve u pogledu postupka koji se treba poštivati s ciljem osiguranja mogućeg dogovora. Sud ističe da je on, u predmetu Burke, citiran gore, zaključio da je postupak koji se sastojao od određivanja želja pacijenta i konsultiranja njegovih bližnjih, te ostalog medicinskog osoblja, u skladu sa članom 2 (vidi, stav 143. gore).
Sud ističe  da  doktor  odgovoran  za  pacijenta  sam  donosi  odluku, iako  je  postupak  opisan  kao  “kolektivan”  prema  francuskom  pravu  te uključuje nekoliko konsultativnih faza (s timom zaduženim za njegu, barem jednim  drugim  doktorom,  osobom  od  povjerenja,  porodicom  ili  osobama bliskim  pacijentu.  Želje  pacijenta  se  moraju  uzeti  u  obzir,  a  sama  odluka mora biti obrazložena te uvrštena u medicinsku dokumentaciju pacijenta.
U svojim   zapažanjima   u   svojstvu   amicus   curiae,   gosp.   Jean Leonetti  je  istakao  da,  prema  zakonu,  doktor  sam  snosi  odgovornost  za odluku  o  obustavljanju  tretmana  te  da  je  odlučeno  da  se  odgovornost  ne prenosi  na  porodicu  da  bi  se  izbjegao  osjećaj  krivice  i  da  bi  se  osiguralo identificiranje osobe koja je donijela odluku.
Iz materijala o komparativnom pravu koji su dostupni Sudu jasno proizilazi da u onim zemljama koje dozvoljavaju obustavljanje tretmana, te ako pacijent nije sačinio nikave prethodne upute, postoji velika raznolikost modaliteta u pogledu donošenja konačne odluke o obustavljanju tretmana. Nju može donijeti doktor (to je najčešći slučaj), zajedno doktor i porodica, porodica ili pravni zastupnik ili sudovi (...).
Sud zapaža  da  je  kolektivni  postupak  u  ovom  predmetu  trajao  od septembra 2013. godine do januara 2014. godine i da su zakonski uvjeti, na svakom   stepenu   njegovog   provođenja,   više   nego   ispunjeni.   Dok   je postupkom predviđeno konsultiranje jednog doktora i, ako je odgovarajuće, drugog, dr Kariger je konsultirao šest doktora, od kojih su jednog odredili podnositelji predstavke. On je sazvao sastanak gotovo kompletnog tima za njegu  te  je  održao  dva  sastanka  s  porodicom  na  kojima  su  bili  prisutni supruga  Vincenta  Lamberta,  njegovi  roditelji  i  njegovo  osmero  braće  i sestara. Nakon tih sastanaka, supruga Vincenta Lamberta i njegovo šestero braće i sestara su se izjasnili u prilog obustavljanju tretmana, što je učinilo pet   od   šest   konsultiranih   doktora,   dok   su   se   podnositelji   predstavke suprostavili   tome.   Doktor   je   također   razgovarao   s   François   Lambert, nećakom  Vincenta  Lamberta.  Njegova  odluka,  koja  se  sastoji  od  trinaest stranica  (te  skraćena  verzija  od  sedam  stranica  koja  je  pročitana  porodici) sadrži detaljno obrazloženje. Državno vijeće je zaključilo u svojoj presudi od   24.   juna   2014.   godine   da   u   njoj   nema   nikakvih   mana   u   smislu nepropisnosti (vidi, stav 50. gore).
Državno vijeće je zaključilo da se doktor povinovao zahtjevima u vezi s  konsultiranjem  porodice  te  da  je  mogao  zakonski  donijeti  svoju odluku  usljed  nedostatka  jednoglasnosti  među  članovima  porodice.  Sud ističe da francusko pravo, prema aktuelnom stanju, predviđa da se porodica konsultira  (a  ne  da  ona  učestvuje  u  donošenju  odluke),  ali  ne  propisuje medijaciju u slučaju neslaganja među članovima porodice. Isto tako, ono ne specificira red kojim bi se mišljenja članova porodice trebala uzeti u obzir, za razliku od nekih drugih zemalja.
Sud ističe izostanak konsenzusa u vezi s ovim pitanjem (vidi, stav 165.gore) i   smatra   da   je   organiziranje   postupka   donošenja   odluke, uključujući određivanje osobe koja donosi konačnu odluku o obustavljanju tretmana,  obuhvaćeno  poljem  ocjene  države.  On  ističe  da  je  postupak  u ovom predmetu bio dug i podroban, da su zahtjevi predviđeni zakonom bili više   nego   ispunjeni,   te   smatra   da   je   postupak,   iako   se   podnositelji predstavke ne slažu s ishodom, zadovoljio zahtjeve koji proizilaze iz člana 2. Konvencije (vidi, stav 143. gore).
(γ)  Pravni lijekovi

Konačno, Sud    će    ispitati    lijekove    koji    su    bili    dostupni podnositeljima  predstavke  u  ovom  predmetu.  On  zapaža  da  je  Državno vijeće, od kojeg se po prvi put tražilo da odlučuje o nekoj apelaciji protiv odluke  o  obustavljanju  tretmana  na  osnovu  zakona  od  22.  aprila  2005. godine, pružilo važna razjašnjenja u svojoj odlukama od 14. februara i 24. juna 2014. godine o opsegu revizije koju obavlja sudija za zahtjeve za hitni postupak upravnog suda u predmetima kao što je ovaj.
Podnositelji predstavke   su   podnijeli   zahtjev   za   hitni   postupak upravnom sudu za zaštitu fundamentalne slobode na osnovu člana L. 521-2 Zakona o upravnim sudovima. Taj član propisuje da sudija “pri razmatranju takve  vrste  zahtjeva  koji  je  opravdan  posebnom  hitnošću,  može  naložiti mjere koje su potrebne da bi se zaštitila osnovna sloboda koju je navodno prekršila neka upravna vlast”. Pri razmtranju zahtjeva na tom osnovu, sudija za hitne zahtjeve upravnog suda sam donosi odluku u hitnom postupku, te može   naložiti   mjere   na   osnovu   kriterija   “evidentnosti   i   očiglednosti” (očigledna nezakonitost).
Sud ističe da uloga sudije za zahtjeve za hitni postupak, kao što ju je definiralo Državno vijeće (vidi, stav 32. gore), obuhvata ovlast ne samo da obustavi izvršenje odluke doktora nego i da u potpunosti preispita njenu zakonitost (a   ne   samo   da   primijeni   kriterij   u   vezi   s   očiglednom nezakonitošću),  ako  je  potrebno  u  vijeću  sudija  i  tražeći  mišljenja  osoba koje djeluju u svojstvu amicus curiae.
Državno vijeće je također specificiralo u svojoj presudi od 24. juna 2014.godine da  posebna  uloga  sudije  u  takvim  predmetima  znači  da  on mora  da  ispita  –  pored  argumenata,  prema  kojima  je  predmetna  odluka nezakonita  –  bilo  koji  argument,  prema  kojem  su  odredbe  zakona  koje  su primijenjene inkompatibilne s Konvencijom.
Sud ističe  da  je  Državno  vijeće  ispitalo  predmet  zasjedajući  u punom   sastavu   (sedamnaest   članova   sudskog   vijeća),   što   je   krajnje neuobičajeno u postupcima za donošenje privremene mjere. U svojoj odluci od  14.  februara  2014.  godine,  ono  je  istaklo  da  je  evaluacija  obavljena  u Univerzitetskoj  bolnici  u  Liježu  dvije  i  po  godine  ranije,  te  je  smatralo potrebnim da ima sve moguće informacije o zdravstvenom stanju Vincenta Lamberta. Prema tome, Državno vijeće je naložilo medicinsko vještačenje koje je povjereno trojici priznatih specijalista iz neuronauke. Dalje, imajući u vidu opseg i težinu pitanja koja su se pojavila u ovom predmetu, ono je zatražilo od Nacionalne medicinske akademije, Nacionalnog konsultativnog odbora za etiku i Nacionalnog medicinskog vijeća, te gosp. Jeana Leonettija da  mu  dostave  opća  zapažanja  u  svojstvu  amici  curiae  da  bi  razjasnili koncepte nerazumne tvrdoglavosti i vještačkog održavanja u životu.
Sud je ističe da je nalaz vještaka podrobno pripremljen.Vještaci su ispitali Vincenta Lamberta u devet navrata, obavili su niz ispitivanja te su se upoznali s kompletnom medicinskom dokumentacijom i svim pitanjima iz sudskog spisa  koja  su  relevantna  za  njihov  nalaz.  Između  24.  marta  i  23. aprila   2014.   godine,   oni   su   se   susreli   sa   zainteresiranim   strankama (porodicom,    medicinskim    timom    i    timom    za    njegu,    medicinskim konsultantima i predstavnicima UNAFTC-a i bolnice).
U svojoj presudi od 24. juna 2014. godine, Državno vijeće je prvo ispitalo kompatibilnost relevantnih odredaba Zakona o javnom zdravlju sa članovima 2,  8,  6.  i  7.  Konvencije  (vidi,  stav  47.  gore),  prije  nego  što  je ocijenilo suglasnost odluke dr Karigera s odredbama Zakona (vidi, st. 48-50 gore). Njegovo preispitivanje je obuhvatilo zakonitost kolektivnog postupka i   suglasnost   sa   suštinskim   uvjetima   propisanim   zakonom,   za   koje   je smatralo   –   naročito   u   svjetlu   zaključaka   u   nalazu   vještaka   –   da   su zadovoljeni. Državno vijeće je naročito istaklo da iz nalaza vještaka jasno proizilazi   da   kliničko   stanje   Vincenta   Lamberta   odgovara   kroničnom vegetativnom stanju, da je on pretrpio teške i široke lezije, čija ozbiljnost, zajedno  s  periodom  od  pet  i  po  godina  koji  je  protekao  od  nesreće,  vodi zaključku  da  je  nepovratno  i  da  ima  “lošu  kliničku  prognozu”.  Imajući  u vidu mišljenje Državnog vijeća, ti zaključci potvrđuju one dr Karigera.
Sud dalje   zapaža   da   je   Državno   vijeće,   nakon   što   je   istaklo “posebnu  važnost”  koju  dokor  mora  pridati  volji  pacijenta  (vidi,  stav  48. gore), nastojalo da ustanovi koje su to bile želje Vincenta Lamberta. Budući da  Vincent  Lambert  nije  unaprijed  sačinio  nikakve  upute,  niti  je  odredio osobu od povjerenja, Državno vijeće je uzelo u obzir svjedočenje njegove supruge,  Rachel  Lambert.  Ono  je  istaklo  da  su  ona  i  njen  suprug,  oboje bolničari,   često   razgovarali   o   svojim   iskustvima   stečenim   u   radu   s pacijentima u reanimaciji ili onima s višestrukim hendikepom i da je gosp. Lambert  u  nekoliko  navrata  jasno  izrazio  želju  da  ne  bude  vještački održavan  u  životu  ako  se  nađe  u  stanju  izrazite  ovisnosti  (vidi,  stav  50. gore). Državno vijeće je ustanovilo da je te opaske – čiji je sadržaj potvrdio jedan   brat   Vincenta   Lamberta   –   iznijela   gđa   Lambert   u   detalje   s odgovarajućim  datumima.  Ono  je  također  vodilo  računa  o  činjenici  da  je nekoliko  drugih  braće  i  sestara  naznačilo  da  te  riječi  odgovaraju  ličnošću, prošlom  iskustvu  i  ličnim  mišljenjima  njihovog  brata,  te  je  istaklo  da podnositelji  predstavke  nisu  tvrdili  da  bi  on  izrazio  suprotne  opaske. Državno  vijeće  je  konačno  zapazilo  da  je  porodica  konsultirana,  što  je propisano zakonom (ibid.).
Podnositelji predstavke   su   istakli,   pozivajući   se   na   član   8. Konvencije, da Državno vijeće nije trebalo uzimati u obzir usmene opaske Vincenta Lamberta, koje oni smatraju suviše uopćenim.
Sud prije  svega  ističe  da  je  pacijent  glavna  stranka  u  postupku donošenja odluke, čija suglasnost mora biti u centru tog procesa; to je tačno čak i kada pacijent nije u stanju da izrazi svoje želje. “Vodič za postupak donošenja  odluka  o  medicinskom  tretmanu  u  situacijama  kraja  života” Vijeća  Evrope  preporučuje  da  bi  pacijent  trebao  biti  uključen  u  postupak donošenja  odluke  putem  bilo  koje  prethodno  izražene  želje  koja  se  mogla povjeriti usmeno nekom članu porodice ili bliskom prijatelju (vidi, stav 63. gore).
Sud također  zapaža  da,  prema  materijalima  komparativnog  prava koji  su  mu  na  raspologanju,  u  slučaju  izostanka  unaprijed  datih  uputa  ili “izjave o postupcima u slučaju nesposobnosti donošenja odluke”, izvjestan broj  zemalja  iziskuje  da  se  ulože  napori  kako  bi  se  utvrdila  presumpcija volje   pacijenta   različitim   sredstvima   (izjave   zakonskog   zastupnika   ili porodice,  ostali  faktori  kojima  se  potvrđuje  ličnost  i  uvjerenja  pacijenta itd.).
Konačno, Sud  ističe  da  je  u  svojoj  presudi  Pretty,  citirana  gore (stav 63), on priznao pravo svake osobe da odbije da se suglasi s tretmanom čije dejstvo može biti produžavanje njenog života. Prema tome, on smatra da  je  Državno  vijeće  s  pravom  smatralo  da  su  svjedočenja  koja  su  mu predočena  dovoljno  precizna  da  se  može  ustanoviti  koje  su  bile  želje Vincenta   Lamberta   u   pogledu   obustavljanja   ili   nastavljanja   njegovog tretmana.
(δ)  Konačna razmatranja

Sud je  u  potpunosti  svjestan  važnosti  pitanja  koja  su  pokrenuta  u ovom predmetu, koji se odnosi na veoma kompleksne medicinske, pravne i etičke stvari. Imajući u vidu okolnosti u ovom predmetu, Sud podsjeća da je prvenstveno   na   domaćim   vlastima   da   ustanove   da   li   je   odluka   o obustavljanju    tretmana    kompatibilna    s    domaćim    zakonodavstvom    i Konvencijom, i da ustanove želje pacijenta prema domaćem pravu. Uloga Suda se sastoji u tome da ustanovi da li je država ispunila svoje pozitivne obaveze na osnovu člana 2. Konvencije. Na osnovu takvog pristupa, Sud je ustanovio i da je i zakonodavni okvir propisan domaćim pravom, kao što ga je tumačilo Državno vijeće, i da je postupak donošenja odluke, koji je vođen na podroban način u ovom predmetu, kompatibilan sa zahtjevima iz člana 2. U vezi s pravnim lijekovima koji su bili dostupni podnositeljima predstavke, Sud je zaključio da je ovaj predmet podvrgnut detaljnom ispitivanju u toku kojeg  su  sva  stanovišta  bila  izražena  i  da  su  visoke  medicinske  i  etičke instance pažljivo razmotrile sve aspekte i u pogledu detaljnog medicinskog vještačenja i opštih pitanja.
Prema  tome,  Sud  zaključuje  da  su  se  domaće  vlasti  povinovale  svojim pozitivnim obavezama koje proističu iz član 2. Konvencije, vodeći računa o polju ocjene koje im je bilo na raspolaganju u ovom predmetu.

(ε)  Zaključak

Slijedi da član 2. Konvencije ne bi bio prekršen u slučaju izvršenja presude Državnog vijeća od 24. juna 2014. godine.
(...)

 

IZ TIH RAZLOGA, SUD

Proglašava, jednoglasno,  predstavku  prihvatljivom  u  pogledu  žalbenih navoda  podnositelja  predstavke  koji  su  izloženi  na  osnovu  člana  2. Konvencije u njihovo sopstveno ime; 
Proglašava, sa dvanaest glasova naspram pet glasova, ostatak predstavke neprihvatljivom; 
Odbija, jednoglasno,   zahtjev   Rachel   Lambert   da   zastupa   Vincenta Lamberta u svojstvu trećeg lica-umješača; 
Odlučuje, sa   dvanaest   glasova   naspram   pet   glasova,   da   član   2. Konvencije  ne  bi  bio  prekršen  u  slučaju  izvršenja  presude  Državnog vijeća od 24. juna 2014. godine; (...)
Sačinjena  na  engleskom  i  francuskom,  te  izrečena  na  javnoj  raspravi  u Palati ljudskih prava u Strasbourgu 5.juna 2015. godine u skladu s pravilom 77.st. 2. i 3. Pravila Suda.

Erik Fribergh                                                                     Dean Spielmann

Registrar                                                                           Predsjednik

 

U skladu sa članom 45. stav 2. Konvencije i pravilom 74.stav 2. Pravila Suda,  izdvojeno  mišljenje  sljedećih  sudija:  Hajiyev,  Šikuta,  Tsotsoria,  De Gaetano i Griţco se nalazi u prilogu ove presude.

D.S.

E.F.

Izdvojena  mišljenja  nisu  prevedena,  ali  ih  sadrži  presuda  na  engleskom  i/ili  francuskom jeziku, kao službenim jezicima, te se mogu pročitati u bazi podataka o sudskoj praksi Suda HUDOC.

______ 

1  Ovaj stav je ispravljen na osnovu pravila 81. Pravila Suda.

2  Ovaj stav je ispravljen na osnovu pravila 81. Pravila Suda.