                               TREĆE ODELjENjE

PREDMET MILENKOVIĆ protiv SRBIJE

(Predstavka broj 50124/13)

PRESUDA

STRAZBUR 
1. mart 2016. godine

Ova presuda će postati pravosnažna u okolnostima utvrđenim u članu 44. stav 2. Konvencije. Ona može biti predmet redakcijske izmene.

U predmetu Milenković protiv Srbije,

Evropski sud za ljudska prava (Treće odeljenje), na zasedanju Veća u sastavu:

Luis López Guerra, predsednik,

Helena Jäderblom,

George Nicolaou,

Helen Keller,

Branko Lubarda,

Pere Pastor Vilanova,

Alena Poláčková, sudije,

i Marialena Tsirli, zamenik Sekretara odeljenja,

Posle većanja na zatvorenoj sednici 9. februara 2016. godine,

Donosi sledeću presudu, koja je usvojena tog dana:

POSTUPAK

1. Predmet je formiran na osnovu predstavke (broj 50124/13) protiv Republike Srbije, koju je Sudu podneo prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija") srpski državljanin, gospodin Momčilo Milenković (u daljem tekstu: "Podnosilac predstavke"), 12. juna 2013. godine.

2. Podnosioca predstavke zastupao je gospodin Z. Đurišić, advokat iz Leskovca. Vladu Srbije (u daljem tekstu: "Vlada") zastupao je njen zastupnik, gospođa V. Rodić.

3. Podnosilac predstavke je tvrdio da je povređeno njegovo pravo da mu se ne sudi dva puta u istoj stvari.

4. Predstavka je 15. januara 2014. godine prosleđena Vladi.

ČINjENICE

I. OKOLNOSTI PREDMETA

5. Podnosilac predstavke je rođen 1969. godine i živi u Leskovcu.

6. Policija iz Leskovca je 17. oktobra 2006. godine obavestila lokalnog prekršajnog sudiju i javnog tužioca o nasilnom incidentu između podnosioca predstavke i izvesnog R. C. do kog je došlo 12. oktobra 2006. godine u okolini Leskovca.

A. Osuda podnosioca predstavke za prekršaj

7. Odlukom od 6. novembra 2007. godine sudija Opštinskog organa za prekršaje u Leskovcu utvrdio je da je oko 17:30 časova 12. oktobra 2006. godine u Leskovcu R.C. verbalno vređao decu podnosioca predstavke, a podnosilac predstavke ga je, nakon toga, udario nekoliko puta u glavu i povredio ga. Sudija je zaključio da je tim radnjama prekršen javni red i mir, što je suprotno članu 6. stav 3. Zakona o javnom redu iz 1992. godine (vidi stav 21. u daljem tekstu pod Relevantno pravo i praksa). Relevantni deo ove odluke glasi:

"Tuženi R. C. ... i Momčilo Milenković su krivi zato što su oko 17:30 časova 12. oktobra 2006. godine, u Subotičkoj ulici u Leskovcu, [prvi prvo psovao i vređao decu podnosioca predstavke], dok je drugi nekoliko puta udario R. C. u glavu i povredio ga..."

8. Svakom od njih je naloženo da plati kaznu u iznosu od 4.000 dinara (RSD), zajedno sa 700 dinara (RSD) na ime troškova (u to vreme je to bilo jednako približno 60 evra (EUR) ukupno), a što bi se, u slučaju nepoštovanja, pretvorilo u kaznu zatvora od osam dana.

B. Krivično gonjenje podnosioca predstavke

9. Nakon sprovođenja istražnih radnji, javni tužilac iz Leskovca je 4. aprila 2007. godine (u daljem tekstu: "JTL") podneo optužni akt protiv podnosioca predstavke za krivično delo nanošenja teške telesne povrede R. C, u vezi sa gore navedenim incidentom, u smislu člana 121. stav 2. Krivičnog zakonika iz 1998. godine. JTL, kao i podnosilac predstavke i njegova porodica, u svojstvu privatnih tužilaca, podneli su posebne optužne akte i privatne krivične tužbe protiv R. C. zbog više dela. Svi optužni akti i privatne krivične tužbe spojeni su u isti postupak pred Opštinskim sudom u Leskovcu.

10. U presudi od 13. aprila 2011. godine Opštinski sud iz Leskovca oglasio je podnosioca predstavke krivim za krivično delo teška telesna povreda i kaznio ga kaznom zatvorom u trajanju od tri meseca. R. C. je oglašen krivim i kažnjen za vređanje porodice podnosioca predstavke i nanošenje lakših telesnih povreda majci podnosioca predstavke. Sud je podnosiocu naložio da plati 14.739 dinara (RSD) na ime sudskih troškova, pri čemu je svaka strana morala da snosi sopstvene troškove.

Relevantni deo ove odluke glasi:

"Tuženi Milenković Momčilo ... je kriv zbog toga što je

oko 16:00 i 16:30 časova 12. oktobra 2006. godine u Subotičkoj ulici ... udario [R. C.] u levi obraz i nakon što je oborio R. C., nastavio da ga udara u glavu, čime mu je naneo jedan broj ozbiljnih telesnih povreda opasnih po život, kao što su modrice na oba očna kapka (modro oko), povreda leve rožnjače, i zguljivanje nosa ..."

11. Podnosilac predstavke je izjavio žalbu tvrdeći, između ostalog, da ga je Opštinski organ za prekršaje već kaznio u vezi sa istim incidentom, a što je imalo za posledicu povredu načela ne bis in idem (vidi stav 18. u daljem tekstu).

12. Apelacioni sud u Nišu je 20. marta 2012. godine potvrdio presudu u odnosu na podnosioca predstavke i odbio optužbu protiv R. C. zbog zastarelosti. U pogledu načela ne bis in idem, sud je našao da je utvrđeno da je podnosilac predstavke kriv zbog prekršaja protiv javnog reda i mira u prekršajnom postupku, pri čemu je osuđen za krivično delo teške telesne povrede u krivičnom postupku. Prema stavu suda, opisi sankcionisanih dela su, prema tome, bili jasno drugačiji.

13. Osnovni sud u Leskovcu je 19. septembra 2012. godine pretvorio kaznu zatvora u kućni pritvor, bez elektronskog praćenja.

14. Osnovni sud u Leskovcu je 29. novembra 2012. godine amnestirao podnosioca predstavke na njegov zahtev, nalazeći da su ispunjeni zakonom propisani uslovi za amnestiju (vidi stav 22. u daljem tekstu).

V. Ustavna prava

15. U kasnije izjavljenoj ustavnoj žalbi od 25. maja 2012. godine, podnosilac predstavke je ponovio da mu je zbog istog dela suđeno dva puta i da je zbog tog dela i kažnjen, čime mu je povređen član 34. stav 4. Ustava (vidi stav 13. u daljem tekstu).

16. Ustavni sud je 20. maja 2013. godine, pozivajući se na obrazloženje Apelacionog suda u Nišu kao "potpuno ustavnopravno prihvatljivo" (vidi stav 12. u gornjem tekstu), odbio žalbu podnosioca predstavke kao neosnovanu. Odluka Ustavnog suda je dostavljena punomoćniku podnosioca predstavke 29. maja 2013. godine.

II. RELEVANTNO DOMAĆE PRAVO I PRAKSA

A. Relevantne odredbe koje se odnose na načelo ne bis in idem

17. Ustavom Republike Srbije (objavljen u "Službenom glasniku RS", broj 98/06) jemči se, prema članu 34. stav 4, da niko ne može biti gonjen ni kažnjen za krivično delo za koje je pravnosnažnom presudom oslobođen ili osuđen ili za koje je optužba pravnosnažno odbijena ili postupak pravnosnažno obustavljen, niti sudska odluka može biti izmenjena na štetu okrivljenog u postupku po vanrednom pravnom leku. Istim zabranama podleže vođenje postupka za neko drugo kažnjivo delo.

18. Terminologija člana 6. stav 1. Zakona o krivičnom postupku (objavljen u "Službenom listu SFRJ", br. 70/01 i 68/02 i "Službenom glasniku RS", br. 58/04, 85/05, 115/05, 46/06, 49/07 i 122/08), odgovara članu 34. stav 4. Ustava iz 2006. godine navedenog u gornjem tekstu.

19. Prema članu 8. Zakona o prekršajima iz 2005. godine (objavljen u "Službenom glasniku RS", br. 101/05, 116/08 i 111/09) niko ne može biti kažnjen u prekršajnom postupku dva ili više puta za istu prekršajnu radnju, niti će se kazniti za prekršaj lice koje je u krivičnom postupku ili u postupku za privredni prestup pravosnažno oglašeno krivim za delo koje ima i obeležja prekršaja.

B. Odredbe u vezi sa relevantnim delima

20. Član 121. stav 2. Krivičnog zakonika Republike Srbije iz 2005. godine (objavljen u "Službenom glasniku RS", br. 85/05, 88/05, 107/05, 72/09, 111/09, 121/12 i 104/13) propisuje da "ko drugog teško telesno povredi ili mu naruši zdravlje, kazniće se zatvorom od jedne do osam godina." Prema članu 50. stav 3. nadležni sud može da odredi kaznu ispod propisanog minimuma u slučaju da nema olakšavajućih okolnosti.

21. Član 6. stav 3. Zakona o javnom redu i miru (objavljen u "Službenom glasniku RS", br. 851/92, 53/93, 67/93, 48/94, 85/05 i 101/05) propisuje da svako ko remeti mir na javnom mestu verbalnim ili fizičkim napadom na drugo lice, ili započinjanjem ili učestvovanjem u tuči, pravi prekršaj protiv javnog reda i kažnjava se u iznosu do RSD 30.000 ili kaznom zatvora od najviše 60 dana.

V. Zakon o amnestiji

22. Zakon o amnestiji (objavljen u "Službenom glasniku RS", broj 107/12, stupio na snagu 17. novembra 2012. godine), predviđao je, između ostalog, da se svi koji su izvršili neko krivično delo i izrečena im je kazna zatvora do tri meseca, oslobađaju se od izvršenja izrečene kazne zatvora.

G. Praksa domaćih sudova u vezi sa načelom ne bis in idem

23. Ustavni sud je 26. marta 2014. godine i 12. juna 2014. godine, na sednici veća od osam sudija, razmatrao pritužbe u vezi sa načelom ne bis in idem u dva predmeta slična ovom predmetu (vidi Už-1207/2011 i Už-1285/2012). U obrazloženju se sud direktno oslonio na praksu ovog Suda utvrđenu u Engel i drugi protiv Holandije, 8. jun 1976. godine, serija A broj 22; Sergey Zolotukhin protiv Rusije ([VV], broj 14939/03, ECHR 2009, Maresti protiv Hrvatske, broj 55759/07, 25. jun 2009. godine; i Muslija protiv Bosne i Hercegovine, broj 32042/11, 14. januar 2014. godine.

PRAVO

I. NAVODNA POVREDA ČLANA 4. PROTOKOLA BROJ 7 UZ KONVENCIJU

24. Podnosilac predstavke se prituživao što mu je dva puta suđeno i što je dva puta kažnjen za isto delo u vezi sa incidentom do kojeg je došlo 12. oktobra 2006. godine. On se oslonio na član 4. Protokola broj 7 uz Konvenciju, koji glasi kako sledi:

"1. Nikome se ne sme ponovo suditi niti se može ponovo kazniti u krivičnom postupku u nadležnosti iste države za delo zbog koga je već bio pravosnažno oslobođen ili osuđen u skladu sa zakonom i krivičnim postupkom te države.

2. Odredbe prethodnog stava ne sprečavaju ponovno otvaranje postupka u skladu sa zakonom i krivičnim postupkom date države, ako postoje dokazi o novim ili novootkrivenim činjenicama, ili ako je u ranijem postupku došlo do bitne povrede koja je mogla da utiče na njegov ishod.

3. Ovaj se član ne može staviti van snage na osnovu člana 15. Konvencije."

25. Vlada je osporila tu tvrdnju.

A. Dopuštenost

26. Sud primećuje da predstavka nije očigledno neosnovana u okviru značenja člana 35. stav 3 (a) Konvencije. On dalje primećuje da nije nedopuštena ni po jednom drugom osnovu. Ona se prema tome mora proglasiti dopuštenom.

B. Osnovanost

1. Podnesci stranaka

27. Podnosilac predstavke se prituživao prema članu 4. Protokola broj 7 da mu je, nakon što je već osuđen i kažnjen u prekršajnom postupku zbog neprimerenog ponašanja i dela koja je izvršio 12. oktobra 2006. godine, ponovo suđeno, te da da osuđen i kažnjen za isto delo u krivičnom postupku.

28. Vlada je prihvatila da je osuda podnosioca predstavke u prekršajnom postupku od 6. novembra 2007. godine bila "krivična" po prirodi. Međutim, ona je tvrdila da delo, za koja je podnosilac predstavke krivično gonjen, treba razlikovati, i činjenično i pravno.

29. U pogledu činjenica, Vlada je tvrdila da je u prekršajnom postupku utvrđeno da je podnosilac predstavke kriv zbog narušavanja javnog reda i mira zato što je verbalno i fizički napao svog rođaka R.C. Svrha kazne u ovom postupku bila je da se građani zaštite i da se sačuva javni red i mir u širem smislu. Stoga se prekršajni organ usredsredio na dokaze za utvrđivanje tog dela, pre svega rasprave i tuče i njihovog uticaja na javnost. U suštini, činjenica da je podnosilac predstavke naneo R.C. jedan broj teških telesnih povreda nije obuhvaćena kaznom koju je izrekao prekršajni organ. S druge strane, krivično gonjenje podnosioca predstavke odnosilo se na fizički napad na R.C. kojim mu je naneta teška telesna povreda. Ovo krivično delo štiti fizički integritet, a krivičnim postupkom je trebalo utvrditi da li su povrede nanete ili ne, bez obzira na ponašanje podnosioca predstavke.

30. U vezi sa pravnom kvalifikacijom, Vlada je potvrdila da su oba dela ista u pogledu actus reus, budući da oba dela proizilaze iz činjenice da je podnosilac predstavke nekoliko puta udario R.C. One su, međutim, imale različite posledice. Definicija prekršaja ne uključuje nanošenje telesne povrede, dok je posledica i jedan od suštinskih elemenata konkretnog krivičnog dela posledica koja je nastupila (telesne povrede), bez obzira na radnju koja je dovela do takve posledice. Prema tome, ovaj predmet treba razlikovati od predmeta Tsonev (vidi Tsonyo Tsonev protiv Bugarske (broj 2), broj 2376/03, 14. januar 2010. godine), zato što jedno delo ne obuhvata u "celini" drugo delo.

2. Ocena Suda

(a) Da li je priroda prve kazne bila krivična

31. Sud primećuje da je 6. novembra 2007. godine podnosilac predstavke kažnjen u postupku vođenom prema Zakonu o prekršajima iz 2005. godine zbog dela koja se pre smatraju "prekršajima", a ne "krivičnim delima" prema pravnoj klasifikaciji u Srbiji. Prema tome, mora se utvrditi da li se ovaj postupak tiče "krivičnog" pitanja u okviru značenja člana 4. Protokola broj 7.

32. Sud podseća da pravna kvalifikacija postupka prema domaćem pravu ne može biti jedini kriterijum od važnosti za primenu načela ne bis in idem prema članu 4. stav 1. Protokola broj 7. Inače, primena ove odredbe bila bi ostavljena diskrecionoj primeni od strane država ugovornica, što bi moglo dovesti do rezultata nekompatibilnih sa svrhom i ciljevima Konvencije. Pojam "kazneni postupak" u tekstu člana 4. Protokola broj 7 mora se tumačiti u svetlu opštih načela o odgovarajućim pojmovima "krivična optužba" i "kazna" iz člana 6. odnosno 7. Konvencije (vidi, kao najnoviji slučaj, Zolotukhin, citiran u gornjem tekstu, sa daljim pozivanjima u njemu).

33. Utvrđena praksa Suda iznosi tri kriterijuma, zajednički poznata kao "Engelovi kriterijumi" (vidi Engel i drugi, citirana u gornjem tekstu), koje treba uzeti u obzir prilikom utvrđivanja da li je "krivična optužba" postojala ili ne. Prvi kriterijum je pravna klasifikacija dela prema nacionalnom pravu, drugi je sama priroda dela, i treći je stepen ozbiljnosti kazne kojoj se osoba u pitanju izlaže. Drugi i treći kriterijum su alternativni i nisu obavezno kumulativni. Ovo, međutim, ne isključuje kumulativan pristup kada posebna analiza svakog kriterijuma ne omogućava postizanje jasnog zaključka o postojanju krivične optužbe (vidi Jussila protiv Finske [VV], broj 73053/01, st. 30-31, ECHR 2006-XIV, i Ezeh i Connors protiv Ujedinjenog Kraljevstva [VV], br. 39665/98 i 40086/98, st. 82-86, ECHR 2003-X).

34. Sud primećuje da je, u vezi prvog kriterijuma, domaća pravna kvalifikacija dela o kome je reč bila "prekršaj" prema članu 6. stav 3. Zakona o javnom redu iz 1992. godine (vidi stav 21. u gornjem tekstu). Uprkos tome, Sud je prethodno našao da sfera definisana u drugim sličnim pravnim sistemima kao "upravna"/"prekršajna", uključujući i zaštitu javnog reda, obuhvata određene prekršaje koji imaju krivičnu konotaciju, ali su previše beznačajni da se regulišu krivičnim pravom i postupkom (vidi Zolotukhin, citirana u gornjem tekstu, stav 54. uz dalja pozivanja na istu; vidi takođe Maresti i Muslija, obe citirane u gornjem tekstu, st. 58. i 27.).

35. Po svojoj prirodi, uključivanje konkretnog prekršaja u Zakon o javnom redu iz 1992. godine služilo je kao garancija zaštite ljudskog dostojanstva i javnog reda, vrednosti i interesa koje obično spadaju u sferu zaštite krivičnog prava. Ovaj prekršaj određen je opštom zakonskom odredbom koja važi za sve građane pre nego za neku grupu koja ima poseban status. Svako pozivanje na "lakšu" prirodu dela, samo po sebi, ne isključuje njenu klasifikaciju kao "krivičnu" u autonomnom značenju Konvencije, budući da Konvencija ne sadrži ništa što ukazuje da krivična priroda dela, u okviru značenja Engelovih kriterijuma, neizostavno zahteva određeni nivo ozbiljnosti (vidi Ezeh, citirana u gornjem tekstu, stav 104.). Najzad, Sud smatra da novčana kazna nije predviđena kao materijalna naknada za štetu, već da su primarni ciljevi pri utvrđivanju dela u pitanju bili kazna i sprečavanje ponovnog izvršenja, koji su priznati kao dalja karakteristična svojstva krivičnih kazni (isto, st. 102. i 105.).

36. Što se tiče stepena ozbiljnosti mere, on se utvrđuje prema maksimalnoj potencijalnoj kazni koju relevantni zakon predviđa. Stvarno izrečena kazna je relevantna za utvrđivanje, ali ne može da umanji važnost onoga što je od prvobitnog interesa (isto, stav 120.). Sud primećuje da je u relevantnom trenutku član 6. stav 3. Zakona o javnom redu iz 1992. godine propisivao zatvorsku kaznu od šezdeset dana kao maksimalnu kaznu, iako je zapravo podnosilac predstavke na kraju kažnjen novčanom kaznom u iznosu od RSD 4.000. Kao što je Sud potvrdio u više navrata, u društvu koje se opredelilo za vladavinu prava, gde predviđena kazna i kazna koja je stvarno izrečena podnosiocu predstavke podrazumevaju lišenje slobode, postoji pretpostavka da su optužbe protiv podnosioca predstavke "krivične", pretpostavka koja se može opovrgnuti u potpunosti samo izuzetno, i samo ako se lišenje slobode ne može smatrati "značajno štetnim" s obzirom na njihovu prirodu, trajanje i način izvršenja (vidi Engel, stav 82, i Ezeh i Connors, stav 126, oba citirana u gornjem tekstu). U ovom slučaju Sud ne primećuje takve izuzetne slučajeve.

37. Prema tome, u ovom predmetu, Sud smatra da je jasno da se oba postupka moraju smatrati krivičnim za potrebe člana 4. Protokola broj 7 uz Konvenciju. I stranke, takođe, smatraju da ovo nije sporno.

(b) Da li su dela za koja je podnosilac predstavke krivično gonjen ista

38. Sud je u predmetu Zolotukhin (citiran u gornjem tekstu) potvrdio postojanje nekoliko pristupa pitanju da li su dela za koje je podnosilac predstavke krivično gonjen isti. Sud je izneo stav o postojanju tri različita pristupa ovom pitanju. On je utvrdio da postojanje raznih pristupa proizvodi pravnu nesigurnost nekompatibilnu sa osnovnim pravom da se dva puta ne može krivično goniti za isto delo. Na osnovu ovoga, Sud je u tom predmetu izložio usaglašeno tumačenje pojma "istog dela" za potrebe člana 4. Protokola broj 7. Relevantna načela, s tim u vezi, glase kako sledi:

"78. Sud smatra da postojanje raznih pristupa za utvrđivanje da li je delo za koje se podnosilac predstavke krivično goni zaista isto kao prekršaj za koji su on ili ona već pravosnažno osuđen ili oslobođen proizvodi nekompatibilnost pravne sigurnosti sa osnovnim pravom, naime pravom da se krivično ne goni dva puta za isto delo. Na osnovu ovoga, Sud je sada pozvan da da usaglašeno tumačenje pojma "isto delo" - idem elementa načela non bis in idem - za potrebe člana 4. Protokola broj 7. Iako je u interesu pravne sigurnosti, predvidivost i jednakost pred zakonom, od kojih Sud ne bi trebalo da odstupa bez dobrog razloga, u prethodnim slučajevima iznetim u prethodnim predmetima, propust Suda da održi dinamičan i razvojan pristup stvorila bi rizik da on bude prepreka reformi ili unapređenju (vidi Vilho Eskelinen i drugi protiv Finske [VV], broj 63235/00, stav 56, ECHR 2007-...).

79. Analiza međunarodnih instrumenata koji uključuju načelo non bis in idem u ovom ili onom obliku, otkriva raznovrsne izraze kojima je ono formulisano. Stoga se, član 4. Protokola broj 7 uz Konvenciju, član 14. stav 7. Pakta o građanskim i političkim pravima Ujedinjenih nacija i član 50. Povelje o osnovnim pravima Evropske unije pozivaju na "[isti] prekršaj" ("[même] infraction"), Američka konvencija o ljudskim pravima govori o "istom uzroku" ("mêmes faits"), Konvencija o sprovođenju šengenskog sporazuma zabranjuje krivično gonjenje za "ista dela" ("mêmes faits"), a Statut Međunarodnog krivičnog suda koristi izraz "[isto] ponašanje" ("[mêmes] actes constitutifs") . Razliku između izraza "ista dela" ili "isti uzrok" ("mêmes faits"), sa jedne strane, i izraz "[isti] prekršaj" ("[même] infraction"), sa druge strane, potvrdio je Sud pravde Evropskih zajednica i Inter-američki sud za ljudska prava, kao važan element u korist usvajanja pristupa zasnovanog strogo na identitetu radnji i dela i odbacivanja pravne kvalifikacije takvih dela kao nebitnih. Time su oba suda naglasila da bi takav pristup bio u prilog počinioca, koji bi znao da, pošto se utvrdi da je kriv i odsluži kaznu ili bude oslobođen, ne treba da se plaši daljeg krivičnog gonjenja za isto delo...

80. Sud smatra da upotreba reči "delo" u tekstu člana 4. Protokola broj 7 ne može da opravda poštovanje restriktivnijeg pristupa. On podseća da se Konvencija mora tumačiti i primenjivati na način kojim njena prava postaju praktična i delotvorna, a ne teoretska i iluzorna. To je živi instrument koji se mora tumačiti u svetlu današnjih uslova (vidi, među drugim autoritetima, Tyrer protiv Ujedinjenog Kraljevstva, 25. april 1978. godine, stav 31, serija A broj 26, i Christine Goodwin protiv Ujedinjenog Kraljevstva [VV], broj 28957/95, stav 75, ECHR 2002-VI). Odredbe međunarodnog sporazuma kao što je Konvencija moraju se tumačiti u svetlu njihovog predmeta i svrhe, a takođe i u skladu sa načelom delotvornosti (vidi Mamatkulov i Askarov protiv Turske [VV], br. 46827/99 i 46951/99, stav 123, ECHR 2005-I).

81. Sud dalje primećuje da je pristup koji naglašava pravnu kvalifikaciju ova dva dela previše restriktivan u pogledu prava pojedinca, jer ako se sam Sud ograniči na utvrđivanje da je neko lice krivično gonjeno za dela koja imaju različitu pravnu klasifikaciju, on rizikuje da će umanjiti garanciju predviđenu u članu 4. Protokola broj 7, umesto da ona bude praktična i delotvorna, kako se zahteva Konvencijom (uporedi sa Franz Fischer, citirana u gornjem tekstu, stav 25.).

82. Prema tome, Sud je mišljenja da se član 4. Protokola broj 7 mora razumeti kao zabrana krivičnog gonjenja ili suđenja za drugo "delo" u onoj meri u kojoj on proizilazi iz identičnih činjenica ili činjenica koje su suštinski iste.

83. Garancija predviđena članom 4. Protokola broj 7 postaje relevantna početkom novog krivičnog gonjenja, gde je prethodno oslobađanje ili osuda već dobilo snagu res judicata. U ovom spoju, dostupan materijal će neizostavno sadržati odluku kojom je prvi "kazneni postupak" završen i spisak optužbi protiv podnosioca predstavke u novom postupku. Normalno je da bi ovi dokumenti sadržali prikaz činjenica u vezi sa oba dela, delo za koje je podnosiocu predstavke već suđeno i delo za koji je on ili ona optužen. Po mišljenju Suda, taj prikaz činjenica je za njega odgovarajuća početna tačka za utvrđivanje pitanja da li su činjenice u oba postupka identične ili suštinski iste. Sud naglašava da je nebitno koji su delovi novih optužbi na kraju potvrđeni ili odbijeni u kasnijem postupku, zato što član 4. Protokola broj 7 sadrži garanciju da se ne sme ponovo suditi ili podlegati ponovnom suđenju u novom postupku, a ne zabranu druge osude ili oslobađanja...

84. Ispitivanje Suda treba, prema tome, da se usredsredi na one činjenice koje predstavljaju konkretne činjenične okolnosti sa istim tuženim i koje su nerazdvojivo povezane u vremenu i prostoru, a čije se postojanje mora pokazati da bi se osigurala osuda ili pokrenuo krivični postupak ..."

39. Ako se vratimo na činjenice ovog predmeta, Sud primećuje da je podnosilac predstavke optužen za sledeće:

(i) u prekršajnom postupku, zbog toga što je R.C. udario u glavu nekoliko puta i povredio ga; i

(ii) u krivičnom postupku, što je udario R.C. u glavu i time mu naneo tešku telesnu povredu.

40. Događaji opisani u odlukama donetim u oba postupka desili su se za vreme tuče u Subotičkoj ulici u Leskovcu 12. oktobra 2006. godine. Stoga, u onoj meri u kojoj su se oba postupka odnosila na gore navedene prijave, podnosilac predstavke je krivično gonjen i kažnjen u dva postupka zbog istog pitanja u kojima je tuženi isti i koji su nerazdvojivo povezani u istom prostoru i vremenskom okviru, bez obzira na činjenicu da je u odluci Prekršajnog suda navedeno da se događaj desio oko 17,30 časova, a krivični sud je naveo da se događaj desio oko 16,00 - 16,30 časova.

41. U vezi sa tvrdnjom Vlade da definicija prekršaja prema članu 6. stav 3. Zakona o javnom redu iz 1992. godine ne sadrži, kao takva, nanošenje telesne povrede, pri čemu je ovaj element presudan za krivično delo nanošenja teške telesne povrede prema članu 121. stav 2. Krivičnog zakonika iz 2005. godine, Sud primećuje da je Prekršajni organ izričito naveo da je podnosilac kriv za, između ostalog, udaranje i povredu R.C. Bez obzira na pravnu kvalifikaciju dela, fizički napad, kojim je R.C. naneta povreda, je, dakle, predstavljao element prekršaja za koji je u domaćem postupku podnosilac predstavke oglašen krivim (s tim u vezi, vidiMaresti, citiranu u gornjem tekstu, stav 63.). U krivičnom postupku, podnosiocu predstavke je opet suđeno i utvrđeno je da je kriv zbog nanošenja teške telesne povrede R.C. Prema tome, jasno je da su se obe odluke odnosile na potpuno isti događaj i ista dela.

42. Činjenice koje predstavljaju dva prekršaja moraju se, prema tome, smatrati suštinski istim za potrebe člana 4. Protokola broj 7.

(v) Da li je bilo dupliranja postupka (bis)

43. Cilj člana 4. Protokola broj 7 je da se zabrani ponavljanje krivičnih postupaka koji su završeni "pravosnažnom" odlukom. Prema Objašnjenju uz Protokol broj 7, koji se sam poziva na Evropsku konvenciju o međunarodnoj važnosti krivičnih presuda, jedna "odluka je pravosnažna" "ako, prema tradicionalnom izrazu, ima snagu res judicata. To je slučaj kada je ona neopoziva, drugim rečima, kada nisu dostupni dalji redovni pravni lekovi ili kada su stranke iscrpele takve lekove ili su dozvolile da istekne rok, a da ih nisu iskoristile". Ovaj pristup je dobro utemeljen u praksi Suda (vidi, na primer, Zolotukhin, citirana u gornjem tekstu, stav 107, uz dalja pozivanja na istu).

44. Odluke protiv kojih postoji redovna žalba izuzete su iz oblasti primene garancije sadržane u članu 4. Protokola broj 7, sve dok ne istekne rok za podnošenje takve žalbe. Sa druge strane, vanredni pravni lekovi, kao što je zahtev za ponavljanje postupka ili molba za produženje isteklog roka, ne uzimaju se u obzir za potrebe utvrđivanja da li je postupak okončan. Iako ovi pravni lekovi predstavljaju nastavak prvog postupka, "pravosnažna" priroda odluke ne zavisi od toga da li su oni upotrebljeni. Važno je istaći da član 4. Protokola broj 7 ne dopušta ponavljanje postupka, kao što je navedeno u drugom stavu člana 4. (isto, stav 108.).

45. U konkretnom predmetu, Sud primećuje da su oba postupka pokrenuta na osnovu policijskog izveštaja o incidentu od 17. oktobra 2006. godine (vidi stav 6. u gornjem tekstu). Odluka u postupku doneta je 6. novembra 2007. godine, a stranke nisu iskoristile pravo žalbe. Stoga, nakon što rok za žalbu istekao, odluka je dobila snagu res judicata.

46. U međuvremenu, krivični postupak je počeo 4. aprila 2007. godine, i neko vreme su vođena dva uporedna postupka. U vreme kada je prekršajna osuda dobila snagu res judicata, krivični postupak je još bio u toku pred prvostepenim sudom. U tim okolnostima, Sud smatra da je Opštinski sud trebalo da obustavi krivični postupak nakon donošenja "pravosnažne" odluke u prvom postupku (vidi Muslija, citirana u gornjem tekstu, stav 37, uz dalje pozivanje na nju). Štaviše, treba primetiti da se u žalbi na presudu Opštinskog suda podnosilac predstavke pritužuje na povredu načela non bis in idem. Međutim, žalbeni sud je potvrdio osudu podnosioca predstavke u vezi sa istim delom za koji ga je Prekršajni sud već kaznio. Najzad, prilikom odlučivanja o ustavnoj žalbi podnosioca predstavke, Ustavni sud nije svoju praksu uskladio sa pristupom Suda zauzetim u predmetu Zolotukhin. U tim okolnostima, Sud nalazi da su domaći organi dozvolili da se vodi dupli krivični postupak, uz puno saznanje o prethodnoj osudi podnosioca predstavke za isto delo.

47. Najzad, Sud naglašava da činjenica da je podnosilac predstavke na kraju bio amnestiran u krivičnom postupku nije imala značaja za njegovu tvrdnju da je krivično gonjen, da mu je suđeno i da je kažnjen za isto delo po drugi put.

(g) Zaključak

48. U svetlu gore navedenog, podnosilac predstavke je "osuđen" u prekršajnom postupku, koji se može uporediti sa "krivičnim postupkom" u okviru autonomnog značenja ovog izraza prema Konvenciji. Nakon što je ova "osuda" postala pravosnažna i uprkos njegovoj žalbi na osnovu načela ne bis in idem, utvrđeno je da je podnosilac predstavke oglašen krivim za krivično delo koje se odnosi na isto ponašanje i suštinski iste činjenice kao one za koje je kažnjen u prekršajnom postupku. Ustavni sud nije primenio načela utvrđena u predmetu Zolotukhin da bi time ispravio situaciju podnosioca predstavke.

49. Prema tome, došlo je do povrede člana 4. Protokola broj 7.

II. PRIMENA ČLANA 41. KONVENCIJE

50. Član 41. Konvencije propisuje:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci".

A. Šteta

51. Podnosilac predstavke je tražio RSD 720.000 (6.218 evra (EUR)) na ime nematerijalne štete. U vezi sa ovim iznosom, podnosilac predstavke ga je povezao sa iznosom koji bi osoba nezakonito pritvorena devedeset dana dobila na ime naknade nematerijalne štete.

52. Vlada je smatrala da potraživanje podnosioca predstavke za nematerijalnu štetu treba odbaciti, budući da je podnosilac amnestiran. Ako bi Sud imao drugačije mišljenje, Vlada je smatrala da je ovaj iznos preteran.

53. Sud smatra da je podnosilac predstavke pretrpeo određenu nematerijalnu štetu koja se ne može dovoljno nadoknaditi samo utvrđivanjem povrede Konvencije. On, prema tome, dosuđuje podnosiocu predstavke EUR 1.000 na ime naknade nematerijalne štete.

B. Troškovi

54. Podnosilac predstavke je prvo tražio RSD 14.739 (EUR 131) za troškove krivičnog postupka (vidi stav 10. u gornjem tekstu). Podnosilac predstavke je, takođe, tražio ukupan iznos od približno EUR 8.000 za troškove nastale pred domaćim sudovima, kao i za troškove nastale pred Sudom. Podnosilac predstavke je za to dostavio troškovnik.

55. Vlada je smatrala da je iznos tražen za troškove preteran. Iznos isplaćen krivičnom sudu nije osporen. U vezi sa ostalim troškovima, Vlada je sporila da su samo neki troškovi stvarno nastali, kao i određeni troškovi koji su nastali zbog podnošenja privatnog optužnog akta od strane podnosioca predstavke. Ona je, takođe, osporila i devizni kurs koji je podnosilac predstavke primenio.

56. U skladu sa praksom Suda, podnosilac predstavke ima pravo na nadoknadu troškova samo u onoj meri u kojoj je pokazano da su oni zaista i neophodno nastali i da su opravdani u pogledu visine. Dakle, potrebno je da je podnosilac predstavke troškove imao, da je morao da ih plati, ili je obavezan da ih plati, u skladu sa zakonskom ili ugovornom obavezom, i da su troškovi morali biti neizbežni da bi se sprečila utvrđena povreda ili radi obeštećenja. U konkretnom slučaju, na osnovu dokumenata koje poseduje i gore navedenih kriterijuma, Sud smatra da je opravdano da se podnosiocu predstavke dosudi iznos od EUR 2.000 za troškove nastale pred domaćim sudovima, kao i za troškove nastale pred Sudom.

B. Zatezna kamata

57. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

IZ TIH RAZLOGA, SUD, JEDNOGLASNO,

1. Proglašava predstavku dopuštenom;

2. Utvrđuje da je došlo do povrede člana 4. Protokola broj 7 uz Konvenciju;

3. Utvrđuje

(a) da Tužena država treba da isplati podnosiocu predstavke, u roku od tri meseca, od datuma kada presuda postane pravosnažna u skladu sa članom 44. stav 2. Konvencije, sledeće iznose, koji će se pretvoriti u valutu Tužene države, po stopi važećoj na dan isplate:

(i) 1.000 evra (jedna hiljada evra), zajedno sa porezom koji se može naplatiti, na ime naknade nematerijalne štete;

(ii) 2.000 evra (dve hiljade evra), zajedno sa porezom koji se može naplatiti podnosiocu predstavke, na ime troškova;

(b) da po isteku gore navedena tri meseca do isplate, treba platiti običnu kamatu na gore navedene iznose po stopi koja je jednaka najnižoj kamatnoj stopi Evropske centralne banke u zakonskom periodu uz dodatak od tri procentna poena;

4. Odbija preostali deo zahteva podnosioca predstavke za pravično zadovoljenje.

Sastavljeno na engleskom jeziku i dostavljeno u pisanoj formi na dan 1. marta 2016. godine, u skladu sa pravilom 77 st. 2. i 3. Poslovnika Suda.

 

Marialena Tsirli, Zamenik sekretara

Luis López Guerra, Predsednik

 