
Na osnovu člana 6. stav 1. Uredbe o zastupniku Republike Srbije pred Evropskim sudom za ljudska prava ("Službeni glasnik RS", broj 61/06 - prečišćen tekst) objavljuje se, na srpskom i engleskom jeziku, Presuda Evropskog suda za ljudska prava po predstavci broj 37204/08, Živić protiv Srbije, koja glasi:

Presuda Evropskog suda za ljudska prava

Presuda je objavljena u "Službenom glasniku RS", br. 71/2011 od 26.9.2011. godine.

EVROPSKI SUD ZA LjUDSKA PRAVA

DRUGO ODELjENjE

PREDMET ŽIVIĆ protiv SRBIJE

(Predstavka broj 37204/08)

PRESUDA

STRAZBUR

13. septembar 2011. godine

 

Ova presuda će postati pravosnažna u okolnostima predviđenim članom 44, stav 2. Konvencije. Moguće su redaktorske izmene.

 

U predmetu Živić protiv Srbije, Evropski sud za ljudska prava (Drugo odeljenje), na zasedanju Veća u sastavu:

Françoise Tulkens, Predsednik,

David Thór Björgvinsson,

Dragoljub Popović,

Giorgio Malinverni,

András Sajó,

Guido Raimondi,

Paulo Pinto de Albuquerque, sudije,

i Stanley Naismith, sekretar Odeljenja,

posle većanja na zatvorenoj sednici održanoj 23. avgusta 2011. godine, izriče sledeću presudu, koja je usvojena na taj dan.

POSTUPAK

1. Predmet je formiran na osnovu predstavke (broj 37204/08) protiv Republike Srbije, koju je Sudu prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija"), podneo državljanin Srbije, g. Dalibor Živić (u daljem tekstu: "Podnosilac predstavke"), 29. jula 2008. godine.

2. Podnosioca predstavke je pred Sudom zastupao g. N. Vukotić, advokat iz Beograda. Vladu Srbije (u daljem tekstu: "Vlada") zastupao je njen zastupnik, g. S. Carić.

3. Podnosilac predstavke se žalio na flagrantno nedoslednu sudsku praksu domaćih sudova u vezi sa isplatom istog povećanja plate odobrenog određenoj kategoriji policajaca.

4. Predsednik Drugog odeljenja je 28. januara 2010. godine odlučio da obavesti Vladu o predstavci. Takođe je odlučeno da se odluka o dopuštenosti i osnovanosti donese istovremeno (raniji član 29. stav 3.).

ČINjENICE

I. OKOLNOSTI PREDMETA

5. Podnosilac predstavke je rođen 1975. godine. On ima prebivalište u Kosovskoj Mitrovici na Kosovu1, gde je zaposlen kao policajac u Ministarstvu unutrašnjih poslova Republike Srbije (u daljem tekstu: "Ministarstvo").

6. Činjenice predmeta, kako su ih stranke iznele mogu se sumirati na sledeći način.

7. Vlada Srbije je 24. januara 2000. godine, odnosno 17. jula 2003. godine usvojila dve odluke na osnovu kojih, između ostalog, svim njenim zaposlenim koji žive i rade na Kosovu bi trebalo da budu isplaćene dvostruke plate.

8. Ministarstvo je 31. januara 2000. godine donelo odluku u kojoj se navodi da policajci u pitanju imaju pravo da im se plate povećaju na osnovu koeficijenta od 2,5 ili 4,5, u zavisnosti od okolnosti.

9. U stvarnosti podnosilac predstavke je dobio samo povećanje koje je Ministarstvo odobrilo, u iznosu znatno nižem od predviđenog udvostručenja plata kako je Vlada predvidela.

10. Zbog toga je podnosilac predstavke 29. avgusta 2006. godine podneo parničnu tužbu protiv Ministarstva Prvom opštinskom sudu u Beogradu, kojom je tražio isplatu razlike između dobijenog povećanja plate i onog koje je Vlada odobrila. Podnosilac predstavke je dalje tražio isplatu neodređenih iznosa na račun doprinosa za penzijsko i invalidsko osiguranje.

11. Prvi opštinski sud je 23. jula 2007. godine presudio u korist podnosioca predstavke i naložio njegovom poslodavcu da mu isplati:

i. 145.821,60 dinara (RSD) (približno 1.760 evra) u relevantnom trenutku) na ime razlike između plate primljene u periodu od 1. jula 2003. godine do avgusta 2006. godine i odobrenja Vlade, plus zakonsku kamatu;

ii. ekstra doprinose za penzijsko i invalidsko osiguranje za gore navedeni period na ime dodatne plate za odgovarajući državni fond; i

iii. 39.532 dinara (RSD) (približno 477 evra) na ime sudskih troškova.

12. Okružni sud u Beogradu je 19. decembra 2007. godine preinačio tu presudu i odbio zahtev podnosioca predstavke. Okružni sud je u obrazloženju, inter alia, utvrdio da se važeći domaći propis sadrži u odluci Ministarstva usvojenoj 31. januara 2000. godine. Ova presuda je podnosiocu predstavke dostavljena 29. januara 2008. godine..

13. Mnoge kolege podnosioca predstavke (u daljem tekstu: "Tužioci") podnele su posebne zahteve Okružnom sudu u vezi sa istim pitanjem, od kojih su neki imali uspeha, a neki nisu: u sedamdeset tri druge presude, usvojene između 25. januara 2006. godine i 1. oktobra 2008. godine, isti Okružni sud je presudio u korist tužilaca, uprkos činjenici da su njihovi zahtevi zasnovani na istim činjenicama i odnosili su se na ista pravna pitanja. U obrazloženju presuda u tim drugim predmetima, Okružni sud je utvrdio da su, između ostalog, plate tužilaca morale da se isplaćuju u skladu sa odlukama Vlade Srbije od 24. januara 2000 godine i/ili 17. jula 2003. godine.

14. Od sedamdeset tri gore navedene presude, u pedeset slučajeva tuženi su uložili revizije Vrhovnom sudu Srbije (vidi st. 21. i 24. u daljem tekstu). U preostala dvadeset tri slučaja, međutim, tuženi nisu uložili te žalbe, navodno zbog zakonskog ograničenja (vidi stav 22 u daljem tekstu).

15. Vlada je dostavila relevantnu sudsku praksu koju je usvojio Vrhovni sud, posebno šest posebnih presuda od kojih je jedna doneta 3. jula 2008. godine, a preostalih pet između 25. decembra 2008. godine i 1. oktobra 2009. godine. U svakom slučaju, odlučujući o revizijama, Vrhovni sud je presudio protiv tužilaca, iako sa donekle drugačijim obrazloženjem u poređenju sa obrazloženjem Okružnog suda. Vrhovni sud je posebno utvrdio, između ostalog, da odluka Vlade od 17. jula 2003. godine nije bila direktno primenjiva.

16. Građansko odeljenje Vrhovnog suda je u međuvremenu, 23. septembra 2008. godine, održalo sastanak na kome je trebalo da se reši pitanje odlučivanja u svim predmetima kao što je predmet podnosioca predstavki (vidi stav 26. u daljem tekstu). U zapisniku sa ovog sastanka, konstatovano je, između ostalog, da je u dva predmeta evidentirana 2008. godine, gde su razmatrane revizije, Vrhovni sud zapravo potvrdio odluke nižih sudova donete u korist tužilaca (Rev II 429/08 i Rev 623/08). Međutim, ovaj sastanak je na kraju odložen da se sačeka ishod postupka koji je pokrenut pred Ustavnim sudom Srbije u vezi sa apstraktnim razmatranjem ustavnosti odluke Vlade usvojene 17. jula 2003. godine. Ustavni sud je 16. aprila 2010. godine utvrdio da je sporna odluka neustavna.

17. U osamnaest posebnih predmeta predmeta tužioci su posle toga uložili ustavne žalbe Ustavnom sudu, ali prema informacijama iz spisa predmeta, ti postupci su još u toku.

18. Podnosilac predstavki nije imao pravo da uloži reviziju pošto je vrednost njegovog zahteva ispod praga od 500.000 dinara. On nije pokušao da dobije naknadu pred Ustavnim sudom.

_____________

1 Sva pozivanja na Kosovo, bilo na teritoriju, institucije ili stanovništvo, u ovoj presudi tumačiće se u potpunosti u skladu sa Rezolucijom br. 1244 Saveta bezbednosti UN bez prejudiciranja statusa Kosova.

II. RELEVANTNO DOMAĆE PRAVO

A. Odredbe koje se odnose na postupak ustavne žalbe

19. Relevantne odredbe su iznete u predmetu Vinčić i drugi podnosioci predstavke protiv Srbije (br. 44698/06, 44700/06, 44722/06, 44725/06, 49388/06, 50034/06, 694/07, 757/07, 758/07, 3326/07, 3330/07, 5062/07, 8130/07, 9143/07, 9262/07, 9986/07, 11197/07, 11711/07, 13995/07, 14022/07, 20378/07, 20379/07, 20380/07, 20515/07, 23971/07, 50608/07, 50617/07, 4022/08, 4021/08, 29758/07 i 45249/07, st. 22 - 34, 1. decembar 2009. godine).

B. Zakon o parničnom postupku iz 2004. godine (objavljen u "Službenom glasniku Republike Srbije", broj 125/04)

20. Član 2. stav 1. predviđa, između ostalog, da sve stranke imaju pravo na jednaku zaštitu svojih prava.

21. Članovi 394. stav 1., 396 i 398. predviđaju da stranke mogu uložiti reviziju Vrhovnom sudu. One to mogu učiniti u roku od trideset dana po prijemu pravosnažne odluke donete u drugoj instanci i samo ako su niži sudovi prekršili relevantno zakonodavstvo, bilo procesno ili materijalno.

22. Član 394. stav 2. predviđa, između ostalog, da revizija nije "dopuštena" kada se tužbeni zahtev odnosi na potraživanje u novcu u kom "vrednost dela pravosnažne presude koja se osporava ne prelazi 500.000 dinara".

23. Član 439. predviđa da je revizija dopuštena u parnicama o sporovima o zasnivanju, postojanju i prestanku radnog odnosa.

24. U skladu sa članovima 396 i 406-409, između ostalog, Vrhovni sud, ako prihvati reviziju koju je podnela jedna zainteresovana strana, ima ovlašćenje da preinači i/ili izmeni spornu presudu ili da je ukine i odredi ponovno suđenje pred nižim sudovima.

25. Član 422.10 predviđa da se postupak može ponoviti ako Evropski sud za ljudska prava u međuvremenu donese presudu u odnosu na Srbiju u vezi sa istim ili sličnim pravnim pitanjem.

V. Zakon o uređenju sudova (objavljen u "Službenom glasniku RS", br. 63/01, 42/02, 27/03, 29/04, 101/05 i 46/06)

26. Član 40. stavovi 2 i 3. predviđa, između ostalog, da se sednica odeljenja Vrhovnog suda održava ako postoji neko pitanje u vezi sa doslednošću njegove sudske prakse. Pravna shvatanja usvojena na toj sednici obavezujuća su za sva veća odeljenja o kome je reč.

PRAVO

I. NAVODNA POVREDA ČLANA 6. KONVENCIJE

27. Podnosilac predstavke se žalio na flagrantno nedoslednu sudsku praksu domaćih sudova u vezi sa isplatom istog povećanja plate odobrenog određenoj kategoriji policajaca.

28. Relevantne odredbe navedenog člana glase kako sledi:

Član 6. stav 1.

"Svako lice, prilikom utvrđivanja njegovih građanskih prava i obaveza ... ima pravo na pravično... suđenje... pred ... sudom ..."

A. Dopuštenost

1. Kompatibilnost ratione personae (status žrtve podnosioca predstavke)

29. Vlada je konstatovala da se podnosilac predstavke u principu žali da je žrtva povrede prava na pravično suđenje u vezi sa nedoslednošću sudske prakse Okružnog suda u Beogradu. Pozivajući se na položaj Ustavnog suda (vidi stav 15. u gornjem tekstu), Vlada je tvrdila da je navodna nedoslednost posledica pogrešne primene domaćeg prava u presudama koje su donete u korist tužilaca. Ako bi Ustavni sud smatrao spornu odluku iz jula 2003. godine neustavnom (vidi stav 16. u gornjem tekstu), Tužena država bi, svakako tražila ponovno pokretanje postupka u korist tužilaca (vidi stav 25. u gornjem tekstu), što bi neizbežno dovelo do poništavanja presuda donetih u ovim predmetima. Tako podnosilac predstavke više ne bi mogao da tvrdi da u sudskoj praksi domaćih sudova postoji nedoslednost, pa bi, shodno tome, izgubio status žrtve.

30. Podnosilac predstavke nije dao komentar na ovu primedbu Vlade.

31. Sud prvo primećuje da se primedba Vlade zasniva na pretpostavkama i nagađanjima, čak i pod pretpostavkom da su ona relevantna u ovom konkretnom slučaju. Drugo, Ustavni sud je već utvrdio 16. aprila 2010. godine da je sporna odluka neustavna, iako izgleda da država nije preduzela nikakve procesne korake s tim u vezi. U svakom slučaju, Sud podseća da je već upoznat sa pravnim stavom Ustavnog suda o ustavnosti sporne odluke iz 2003. godine i da je utvrdio da je ona irelevantna pri razmatranju praktično istog pravnog pitanja u predmetu Rakić i drugi podnosioci predstavki protiv Srbije (br. 47460/07, 49257/07, 49265/07, 1028/08, 11746/08, 14387/08, 15094/08, 16159/08, 18876/08, 18882/08, 18997/08, 22997/08, 23007/08, 23100/08, 23102/08, 26892/08, 26908/08, 29305/08, 29306/08, 29323/08, 29389/08, 30792/08, 30795/08, 31202/08, 31968/08, 32120/08, 32537/08, 32661/08, 32666/08 i 36079/08, 5. oktobar 2010. godine, stav 17.).

32. Sud ne vidi nijedan razlog da odstupi od ovog stava u predmetnom slučaju i, prema tome, zaključuje da se primedba Vlade mora odbiti.

(b) Član 35. stav 3 (b) Konvencije

33. Vlada je dalje tvrdila da bi žalbu podnosioca predstavke trebalo proglasiti nedopuštenom pošto "on nije pretrpeo značajnu štetu" u smislu značenja člana 35. stav 3. (b) Konvencije kako je izmenjen Protokolom broj 14, koji je stupio na snagu 1. juna 2010. godine.

34. Vlada je posebno ostala pri stavu: (a) da ovde nije u pitanju uvećana plata podnosioca predstavke, već pravo na pravično suđenje, koje je on na odgovarajući način ostvario pred domaćim sudovima; (b) da se navodna povreda sastojala samo od subjektivnog "osećanja" podnosioca predstavke da se veoma mali broj tužilaca u prilično beznačajnim predmetima mogao "provući kroz sistem" i imati koristi od pozitivnog ishoda na račun propusta nižih sudova što se nije moglo ispraviti pred Vrhovnim sudom zbog male vrednosti predmetnih sporova; (v) da poštovanje ljudskih prava ne zahteva dalje razmatranje predmeta, pošto podnosilac predstavke ne može očekivati drugačiji ishod i da je on samo "istorijske važnosti" (s tim u vezi, Vlada se pozvala na odluku Suda u predmetu Adrian Mihai Ionescu (vidi Adrian Mihai Ionescu protiv Rumunije (odluka), broj 36659/04, 1. jun 2010. godine.)); i (g) da su domaći sudovi pravilno razmatrali ovaj predmet, i da se sporno pitanje može ispraviti pred Ustavnim sudom Srbije podnošenjem ustavne žalbe.

35. Podnosilac predstavke nije komentarisao primedbu Vlade.

36. Sud podseća da član 35. Komencije, kako je izmenjen Protokolom broj 14, koji je stupio na snagu 1. juna 2010. godine, predviđa, u relevantnom delu, sledeće:

"3. Sud proglašava nedopuštenom svaku pojedinačnu predstavku podnetu prema članu 34. ako smatra da:

...

(b) podnosilac predstavke nije pretrpeo značajnu štetu, sem ako poštovanje ljudskih prava kako je definisano Konvencijom i Protokolima uz nju ne zahteva razmatranje osnovanosti predstavke i predviđa da se nijedna predstavka ne može odbaciti po ovom osnovu, ako nije propisno razmatrana od strane domaćeg suda"

37. Kao što je navedeno u stavu 79. Objašnjenja uz Protokol 14,

"Novi kriterijum može dovesti do toga da se određeni predmeti proglase nedopuštenim što bi moglo rezultirati donošenjem presude bez njegove primene. Njegovo glavno dejstvo je, međutim, verovatno što će za duži period omogućiti brže rešavanje predmeta u fazi njihove dopuštenosti..

38. Glavni aspekt ovog novog kriterijuma je da li je podnosilac pretrpeo značajnu štetu, a sama ova procena može se zasnivati na kriterijumima kao što su finansijski značaj predmetnog pitanja ili važnost predmeta za podnosioca predstavke (vidi, na primer, Adrian Mihai Ionescu protiv Rumunije (odluka), citiran u gornjem tekstu, stav 34.).

39. Iako ishod predmeta podnosioca predstavke pred domaćim sudovima nije direktno predmet pritužbi podnosioca predstavke, Sud konstatuje da se on odnosi na prava iz radnog odnosa, na primer, na pravo svakog lica na "pravične i dobre" radne uslove. Iznos u sporu je bio 145.821,60 dinara (približno 1.800 evra u to vreme), zajedno sa neodređenim iznosima na račun doprinosa za penzijsko i invalidsko osiguranje.

40. Sud štaviše smatra da materijalni interes o kome je ovde reč nije jedini element koji treba uzeti u obzir prilikom utvrđivanja da li je podnosilac predstavke pretrpeo značajnu štetu. Povreda Konvencije se može odnositi na važna principijelna pitanja i tako prouzrokovati značajnu štetu bez obzira na materijalni interes (Korolev protiv Rusije (broj 2), broj 5447/03, 1. april 2010. godine.). Zaista, predmetno pitanje i suština pritužbe podnosioca predstavke je nedosledna sudska praksa Okružnog suda u Beogradu u vezi sa pravom na pravične zarade i jednako plaćanje za isti rad, naime, isplatu istog povećanja plate odobrenog određenoj kategoriji policajaca. Sud primećuje da je ovo nedosledno presuđivanje koje proizlazi iz iste sudske nadležnosti pogodilo mnoge pojedince u istom položaju (vidi Rakić i drugi podnosioci predstavki protiv Srbije, citiran u gornjem tekstu, stav 43.). Sud dalje primećuje da je ova praksa neizbežno smanjila poverenje javnosti u pravosudni sistem i dalje ugrozila načelo pravne sigurnosti i jednakosti svih pred zakonom, što predstavlja osnovne atribute vladavine prava koji su ugrađeni u Konvenciju. Zato bi ovaj predmet trebalo razlikovati od predmeta Ionescu (citiran u gornjem tekstu) na koji se Vlada poziva. U tom slučaju, koji se odnosio na pristup sudu u predmetu u kome je reč o ugovornim obavezama između podnosioca predstavke i transportnog preduzeća, Sud nije utvrdio da je podnosilac predstavke pretrpeo značajnu štetu u vršenju svog prava na pristup sudu (sam podnosilac predstavke je procenio da je finansijski gubitak 90 evra), niti da je poštovanje ljudskih prava zahtevalo dalje razmatranje predstavke s obzirom sporno zakonodavstvo već stavljeno van snage i slična pitanja koja je ovaj Sud već rešio. Najzad, Sud konstatuje da podnosilac predstavke u ovom slučaju nije bio obavezan da iscrpi ustavnu žalbu kada je svoj predmet uputio Sudu pošto ona u to vreme nije smatrana delotvornim pravnim sredstvom, niti je može podneti sada zbog vremenskog ograničenja ovog puta naknade.

41. Gore navedeno je dovoljno da omogući Sudu da zaključi ne samo da je, zahvaljujući znatnom finansijskom značaju i prirodi predmetne stvari, podnosilac predstavke pretrpeo značajnu štetu kao posledicu navodne povrede Konvencije, već i da (čak i pod pretpostavkom da podnosilac predstavke nije pretrpeo značajnu štetu) taj predmet pokreće pitanja od opšteg interesa.

42. S obzirom na gore navedeno, primedba Vlade se mora odbiti.

(v) Zaključak

43. Sud konstatuje da predstavka nije očigledno neosnovana u smislu člana 35. stav 3. Konvencije. On dalje konstatuje da nije nedopuštena ni po kom osnovu. Prema tome, mora se proglasiti dopuštenom.

B. Osnovanost

44. U vezi sa osnovanošću, Vlada je ponovila iste argumente koje je iznela u predmetu Rakić i drugi podnosioci predstavki protiv Srbije (citiran u gornjem tekstu, stav 42.).

45. Podnosilac predstavke je ponovo potvrdio svoju pritužbu.

46. Sud je već razmatrao praktično iste okolnosti u gore navedenom predmetu Rakić (citiran u gornjem tekstu, st. 68 - 75.), u kome je utvrdio, između ostalog, povredu člana 6. Konvencije. Potvrđujući da iako se određena odstupanja u tumačenju mogu prihvatiti kao sastavni deo svakog pravosudnog sistema koji je, baš kao i srpski, zasnovan na mreži sudećih i apelacionih sudova koji imaju nadležnost nad određenom teritorijom, u slučajevima podnosilaca predstavki suprotna tumačenja proistekla su iz iste sudske nadležnosti, tj. Okružnog suda u Beogradu, i podrazumevala su nedosledno presuđivanje zahteva podnetih od strane mnogih lica u istim situacijama (vidi Vinčić i drugi protiv Srbije, naveden gore, stav 56.; vidi takođe, mutatis mutandis, Tudor Tudor protiv Rumunije, broj 21911/03, stav 29, 24. mart 2009. godine). Sve je to dovelo do stanja trajne neizvesnosti, koje je zauzvrat moralo umanjiti poverenje javnosti u pravosuđe. Najzad, izgleda da čak ni praksa Vrhovnog suda po ovom pitanju nije postala dosledna do druge polovine 2008. godine u najboljem slučaju (vidi stavove 15 i 16. u gornjem tekstu), iako ova doslednost očigledno nije nikada obezbeđena u skladu sa članom 40. Zakona o uređenju sudova (vidi stavove 16 i 26. u gornjem tekstu).

47. Pošto je razmotrio sve relevantne okolnosti, Sud ne nalazi nijedan razlog da u predmetnom slučaju utvrdi drugačije. Iako ne smatra odgovarajućim da kaže kakav je stvarni ishod slučaja podnosioca predstavke trebalo da bude (vidi Vinčić i drugi podnosioci predstavki protiv Srbije, citiran u gornjem tekstu, stav 56.), Sud nalazi da je i pored toga došlo do kršenja člana 6. Konvencije na račun duboke i uporne pravosudne neizvesnosti koju Vrhovni sud nije ispravio na zadovoljavajući način (videti Rakić i drugi podnosioci predstavki protiv Srbije, citiran u gornjem tekstu, stav 44.; vidi, takođe, mutatis mutandis, Zielinski i Pradal i Gonzalez i drugi podnosioci predstavki protiv Francuske [VV], br. 24846/94 i 34165/96 do 34173/96, stav 59., ECHR 1999-VII; Vinčić i drugi podnosioci predstavki protiv Srbije, citiran u gornjem tekstu, stav 56.; Beian protiv Rumunije (broj 1), broj 30658/05, st. 34-40., ECHR 2007-V (izvodi); Tudor Tudor protiv Rumunije, broj 21911/03, stav 29., 24. mart 2009. godine; i Iordan Iordanov i drugi podnosioci predstavki protiv Bugarske, broj 23530/02, st. 47 - 48. i 52., 2. jul 2009. godine.; za suprotno videti, Schwarzkopf i Taussik protiv Republike Češke (odluka), broj 42162/02, 2. decembar 2008. godine); i Pérez Arias protiv Španije (broj 32978/03, stav 25., 28. jun 2007. godine.).

II. PRIMENA ČLANA 41. KONVENCIJE

48. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

49. Podnosilac predstavke je tražio 2.905,14 evra, odnosno 3.000 evra, za materijalnu i nematerijalnu štetu koju je pretrpeo kao posledicu povrede njegovog prava zajemčenog članom 6. stav 1. Konvencije. On je takođe tražio naknadu troškova nastalih u domaćem parničnom postupku (koji su priznati pravosnažnim presudama donetim u njegovu korist) i 296,48 evra na ime troškova pred Sudom. Vlada je osporila ove zahteve.

50. S obzirom na povredu utvrđenu u predmetnom slučaju i razloge zbog kojih je to učinio (vidi stavove 46 i 47. u gornjem tekstu, posebno pozivanje na ishod predmeta podnosioca predstavke), Sud smatra da se zahtev podnosioca predstavke, u onoj meri u kojoj se odnosi na isplatu iznosa traženih pred domaćim sudovima, mora odbaciti (vidi Vinčić i drugi podnosioci predstavki protiv Srbije, citiran u gornjem tekstu, stav 61.).

51. Sud, međutim, smatra da je podnosilac predstavke pretrpeo određenu nematerijalnu štetu kao posledicu utvrđene povrede koja se ne može ispraviti samo time što će Sud utvrditi povredu (vidi, mutatis mutandis, Tudor Tudor protiv Rumunije, citiran u gornjem tekstu, stav 47.). Procenjujući na osnovu pravičnosti, kako se zahteva članom 41. Konvencije, Sud podnosiocu predstavke dodeljuje 3.000 evra u ovom delu.

52. U vezi sa troškovima nastalim pred domaćim sudovima, Sud konstatuje da su oni koji se odnose na parnični postupak sastavni deo zahteva podnosioca predstavke za naknadu materijalne štete, o čemu je već bilo reči u gornjem tekstu.

53. Prema praksi Suda, podnosilac predstavke ima pravo na naknadu troškova samo u onoj meri u kojoj je pokazano da su oni stvarno i neophodno nastali i da su opravdani u pogledu iznosa (vidi, na primer, Iatridis protiv Grčke(pravično zadovoljenje) [VV], broj 31107/96, stav 54., ECHR 2000-XI). U predmetnom slučaju, na osnovu dokumenata koje poseduje i gore navedenih kriterijuma, Sud smatra da je opravdano da podnosiocu predstavke dodeli traženi iznos na ime troškova nastalih u postupku pred ovim Sudom.

V. Zatezna kamata

54. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

IZ TIH RAZLOGA, SUD JEDNOGLASNO

1. Proglašava predstavku dopuštenom;

2. Utvrđuje da je došlo do povrede člana 6. stava 1. Konvencije;

3. Utvrđuje

(a) da Tužena država treba da isplati podnosiocu predstavke u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije, sledeće iznose, koji će se pretvoriti u nacionalnu valutu Tužene države po stopi važećoj na dan isplate:

(i) 3.000 evra (tri hiljade evra) na ime pretrpljene nematerijalne štete, plus svaki porez koji se može naplatiti,

(ii) 296,48 evra (dve stotine devedeset šest evra i četrdeset osam centi) na ime troškova, plus svaki porez koji se može naplatiti podnosiocu predstavke;

(b) da po isteku gore navedena tri meseca do isplate, treba platiti običnu kamatu na gore navedeni iznos po stopi koja je jednaka najnižoj kamatnoj stopi Evropske centrale banke uz dodatak od tri procentna poena;

4. Odbija preostali deo zahteva podnosioca predstavke za pravično zadovoljenje.

Sastavljeno na engleskom jeziku i dostavljeno u pisanoj formi na dan 13. septembra 2011. godine u skladu sa pravilom 77 st. 2. i 3. Poslovnika Suda.

Stanley Naismith
Sekretar

 	
Françoise Tulkens
Predsednik