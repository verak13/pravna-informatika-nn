Presuda Evropskog suda za ljudska prava

Presuda je objavljena u "Službenom glasniku RS", br. 1/2012 od 11.1.2012. godine.

ČETVRTO ODELjENjE

PREDMET LAKIĆEVIĆ I DRUGI PODNOSIOCI PREDSTAVKI 
protiv CRNE GORE i SRBIJE
(Predstavke br. 27458/06, 37205/06, 37207/06 i 33604/07)

PRESUDA

STRAZBUR 13. decembar 2011. godine

Ova presuda će postati pravosnažna u okolnostima predviđenim članom 44, stav 2. Konvencije. Moguće su redaktorske promene.

U predmetu Lakićević i drugi podnosioci predstavki protiv Crne Gore i Srbije,

Evropski sud za ljudska prava (Četvrto odeljenje), na zasedanju veća u sastavu:

Lech Garlicki, Predsednik,

David Thór Björgvinsson,

Päivi Hirvelä,

George Nicolaou,

Zdravka Kalaydjieva,

Nebojša Vučinić,

Vincent A. De Gaetano, sudije,

i Fatoş Aracı, zamenik sekretara Odeljenja,

Posle većanja na zatvorenoj sednici 22. novembra 2011. godine,

Donosi sledeću presudu, koja je usvojena tog dana:

POSTUPAK

1. Predmet je formiran na osnovu četiri zasebne predstavke (br. 27458/06, 37205/06, 37207/06 i 33604/07) koje su Sudu podneli i protiv Crne Gore i protiv Srbije (prvi i treći podnosilac predstavke), a samo protiv Crne Gore (drugi i četvrti podnosilac predstavke) prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija") četiri crnogorska državljanina, gđa Nevenka Lakićević (prva podnositeljka predstavke), g. Borislav Vukašinović (drugi podnosilac predstavke), g. Veselin Budeč (treći podnosilac predstavke) i g. Vlado Rajković (četvrti podnosilac predstavke), 5. juna 2006. godine, 2. avgusta 2006. godine, 24. jula 2006. godine i 24. jula 2007. godine.

2. Prvi, treći i četvrti podnosilac predstavki su izuzetno dobili odobrenje da sami sebe zastupaju (Pravilo 36 stav 2. Poslovnika Suda). Drugog podnosioca predstavke zastupao je g. V. Đurišić, advokat iz Podgorice. Crnogorsku vladu (u daljem tekstu: "Vlada") zastupao je njen zastupnik g. Z. Pažin.

3. Podnosioci predstavke su se žalili prema članu 6. Konvencije i članu 1. Protokola broj 1 zbog obustave isplate penzija.

4. Predsednik Četvrtog odeljenja je 19. aprila 2010. godine odlučio da Vladu obavesti o predstavkama. Takođe odlučeno je da se odluka o dopuštenosti i osnovanosti predstavki donese istovremeno (član 29. stav 1.).

ČINjENICE

I. OKOLNOSTI PREDMETA

5. Podnosioci predstavki - gđa Nevenka Lakićević (prva podnositeljka predstavke), g. Branislav Vukašinović (drugi podnosilac predstavke), g. Veselin Budeč (treći podnosilac predstavke), i g. Vlado Rajković (četvrti podnosilac predstavke) - su crnogorski državljani rođeni 1947. godine, 1937. godine, 1924. godine, odnosno 1944. godine. Oni žive u Herceg Novom (prvi i treći podnosilac predstavki) i Podgorici (drugi i četvrti podnosilac predstavki).

6. Činjenice predmeta kako su ih stranke iznele mogu se sumirati kako sledi.

A. Obustava isplate penzija

7. Od novembra 1989. godine do juna 2002. godine podnosioci predstavki su zatvorili svoje privatne advokatske kancelarije i podneli dokumenta za penzionisanje.

8. Od avgusta 1990. godine do septembra 2002. godine utvrđene su njihove starosne i invalidske penzije, kao i tačni iznosi penzija, rešenjima Republičkog fonda penzijskog i invalidskog osiguranja; u daljem tekstu: "Penzijski fond"). Rešenjima je podnosiocima predstavki, kako su ih dostavili drugi i četvrti podnosilac predstavki, dozvoljeno da rade sa polovinom radnog vremena.

9. Od aprila 1996. godine do juna 2002. godine podnosioci predstavki su ponovo otvorili svoje advokatske kancelarije sa polovinom radnog vremena.

10. Penzijski fond 1. aprila 2004. godine, 20. jula 2005. godine, 3. juna 2005. godine i 24. novembra 2005. godine obustavlja isplatu penzija podnosiocima predstavki, do vremena kada će prestati da se bave profesijom. Sva ova rešenja "smatrala su se primenjivim počev od 1. januara 2004. godine", kada je član 112. Zakona o penzijskom i invalidskom osiguranju iz 2003. godine stupio na snagu (u daljem tekstu: "Zakon o penzijama iz 2003. godine") (videti st. 23 i 25. u daljem tekstu).

11. Rešenja penzionog fonda je kasnije potvrdilo Ministarstvo rada i socijalnog staranja, kao i, konačno, Upravni sud 6. decembra 2005. godine, 4. aprila 2006. godine, 18. aprila 2006. godine i 7. februara 2007. godine za prvog, drugog, trećeg, odnosno četvrtog podnosioca predstavki. Upravni sud je obrazložio, inter alia, da podnosioci predstavki nisu bili lišeni prava na osnovu penzije kao takvih, ali da je isplata njihovih penzija umesto toga bila obustavljena na osnovu relevantnog domaćeg zakonodavstva.

12. Najzad, Vrhovni sud u Podgorici je 13. juna 2006. godine, 27. juna 2006. godine, odnosno 28. maja 2007. godine odbio zahteve drugog, trećeg i četvrtog podnosioca predstavki za vanredno preispitivanje sudske odluke. Time je Vrhovni sud u suštini potvrdio obrazloženje Upravnog suda.

13. Prva podnositeljka predstavke nije pokušala da iskoristi put preispitivanja sudske odluke, s obzirom na činjenicu da su identični zahtevi drugih podnosilaca predstavki već bili odbačeni od strane Vrhovnog suda.

14. Isplata penzije drugom podnosiocu predstavke je obnovljena počev od 1. decembra 2007. godine, a to je datum kada je prestao da se bavi profesijom. Isplata penzija drugog, trećeg i četvrtog podnosioca predstavki obnovljena je od 1. januara 2009. godine, kada su na snagu stupile Izmene Zakona o penzijama, stavivši van snage član 112. Zakona o penzijama iz 2003. godine (videti stav 26. u daljem tekstu).

B. Parnični postupak protiv podnosilaca predstavki

1. Prvi podnosilac predstavke

15. Penzijski fond je 30. juna 2004. godine podneo tužbu za naknadu štete protiv prve podnositeljke predstavke, tražeći da vrati isplaćene penzije koje je primila u januaru i februaru 2004. godine u ukupnom iznosu od EUR 425,74 (EUR). Kao odgovor, prva podnositeljka predstavke je podnela kontra-tužbu, tražeći da joj se isplate penzije koje joj nisu isplaćene od marta 2004. godine do decembra 2008. godine zbog obustave njenih prava po osnovu penzije, što ukupno iznosi 15.332,45 evra.

16. Osnovni sud u Herceg Novom je 4. novembra 2009. godine, pošto je združio dva postupka, presudio je u korist prve podnositeljke predstavke, posebno se pozivajući na član 6. Izmena Zakona o penzijskom i invalidskom osiguranju iz 2003. godine (u daljem tekstu: "Izmene Zakona o penzijama"), član 193. Zakona o penzijama iz 2003. godine kao i na odluku Ustavnog suda Crne Gore (videti st. 26, 24 i 28. u daljem tekstu). Viši sud u Podgorici je 19. januara 2010. godine preinačio ovu presudu i presudio protiv prve podnositeljke predstavke, oslanjajući se na čl. 112. i 222. Zakona o penzijama iz 2003. godine i smatrajući da njihov zahtev nije retroaktivan. Vrhovni sud je ovu presudu potvrdio 3. juna 2010. godine, čime je ovaj sud uglavnom potvrdio razloge Višeg suda. Pri tome se Vrhovni sud posebno pozvao na član 112. Zakona o penzijama iz 2003. godine.

17. Osnovni sud je 29. jula 2010. godine doneo rešenje o izvršenju kojim je predviđeno da će Penzijski fond zadržati polovinu penzije prve podnositeljke predstavke dok ne bude isplaćena cela suma koju duguje. Viši sud je ovu odluku potvrdio 4. novembra 2010. godine.

2. Drugi i treći podnosilac predstavke

18. Penzijski fond je 17. januara 2007. godine i neodređenog datuma podneo tužbe za naknadu štete protiv drugog i trećeg podnosioca predstavki, tražeći povraćaj penzija koje su primili od 1. januara 2004. godine nadalje.

19. Osnovni sud u Podgorici je 20. juna 2007. godine presudio protiv drugog podnosioca predstavke, a Viši sud u Podgorici je ovu presudu potvrdio 13. februara 2009. godine. Iz spisa predmeta izgleda da je ova odluka izvršena.

20. Osnovni sud u Herceg Novom je 25. februara 2010. godine presudio u korist trećeg podnosioca predstavke. Viši sud u Podgorici je 16. aprila 2010. godine preinačio ovu odluku i presudio protiv podnosioca predstavke. Pri tome se on pozvao na gore navedene odluke Upravnog suda i Vrhovnog suda (videti st. 11 i 12. u gornjem tekstu). Iz spisa predmeta izgleda da je ova odluka izvršena u kasnijem izvršnom postupku.

4. Četvrti podnosilac predstavke

21. U spisu predmeta nema informacija da li je Penzioni fond pokrenuo parnični postupak protiv četvrtog podnosioca predstavke.

II. RELEVANTNO DOMAĆE PRAVO I PRAKSA

A. Ustavna povelja državne zajednice Srbija i Crna Gora (objavljena u "Službenom listu Srbije i Crne Gore", broj 1/03)

22. Član 9. stav 1. Ustavne povelje predviđao je da države članice regulišu, jemče i štite ljudska prava na svojoj teritoriji.

B. Zakon o penzijskom i invalidskom osiguranju iz 2003. godine (objavljen u "Službenom glasniku Republike Crne Gore", broj 54/03)

23. Član 112. stav 1. predviđao je da se penzija nekog lica obustavlja ako to lice obnovi rad ili otvori privatnu praksu, sve dok ta delatnost traje.

24. Član 193. stav 1. predviđao je da korisnici, inter alia, starosne penzije i invalidske penzije, koji su ta prava stekli u skladu sa relevantnim zakonodavstvom na snazi pre nego što je ovaj Zakon stupio na snagu, zadržavaju ta prava i posle u istom obimu uz odgovarajuća podešavanja [na osnovu troškova života i prosečnih plata].

25. Član 222. predviđao je da će ovaj zakon stupiti na snagu 1. januara 2004. godine.

V. Zakon o izmjenama i dopunama zakona o penzijskom i invalidskom osiguranju (objavljen u "Službenom glasniku Crne Gore", broj 79/08)

26. Član 6. stavio je van snage član 112. stav 1. Zakona o penzijama iz 2003. godine. Ove izmene stupile su na snagu 1. januara 2009. godine.

G. Odluka Saveznog ustavnog suda objavljena u "Službenom listu Savezne Republike Jugoslavije", broj 39/2002

27. Savezni ustavni sud Jugoslavije je 12. jula 2002. godine, kada se Jugoslavija sastojala od Crne Gore i Srbije u to vreme, utvrdio da član 32. Saveznog zakona o penzijskom i invalidskom osiguranju, koji je suštinski odgovarao članu 112. stav 1. Zakona o penzijama iz 2003. godine, krši Ustav Savezne Republike Jugoslavije. Posebno, pošto se steknu prava na osnovu penzije ona se ne mogu opozvati ili ograničiti kasnijim merama. Dalje, nije bilo proporcionalnosti između javnog interesa, čija je zaštita navodno bila namera predmetnih odredbi, sa jedne strane i interesa pojedinaca u smislu njihovih prava, sa druge strane. Najzad, sud je utvrdio da je predmetni član zaista bio retroaktivne prirode, pošto se takođe primenjivao za penzionere koji su obnovili poslovnu aktivnost pre njegovog stupanja na snagu.

D. Odluke Ustavnog suda Republike Crne Gore U br. 7/04, 11/04, 30/04, 60/04 i 101/04

28. Ustavni sud Republike Crne Gore je 10. novembra 2004. godine odbacio inicijativu da se oceni ustavnost člana 112. stav 1. Zakona o penzijama iz 2003. godine. Time je on utvrdio, inter alia, da je pitanje presude zasnovane na zakonu da li da se nekom licu odobri da istovremeno prima penziju i obnovi poslovnu aktivnost, i da ovo pitanje spada van nadležnosti Ustavnog suda. On je dalje utvrdio:

"U skladu sa ...Ustavni sud, član 112. stav 1. Zakona iz 2003. godine nema retroaktivno dejstvo, pošto se ne primenjuje u situacijama koje su nastale pre njegovog stupanja na snagu, već samo na one ... koje su nastale ... [posle toga] ...".

Đ. Zakon o upravnom sporu (objavljen u "Službenom glasniku RCG", br. 60/03 i 32/11)

29. Članovi 40-46 predviđaju detalje u vezi sa zahtevom za vanredno preispitivanje sudske odluke.

30. Posebno, članovi 40-42 predviđaju da stranke mogu podneti zahtev za vanredno preispitivanje sudske odluke Vrhovnom sudu. To mogu učiniti u roku od 30 dana po prijemu pravosnažne odluke koju je doneo Upravni sud, i samo ako su niži sudovi prekršili relevantno zakonodavstvo, bilo procesno ili materijalno.

31. U skladu sa članom 46., Vrhovni sud, ako prihvati zahtev za vanredno preispitivanje sudske odluke koji je podnela jedna zainteresovana stranka, ima ovlašćenje da preinači spornu odluku ili da je ukine i naloži ponovno suđenje pred Upravnim sudom.

PRAVO

I. SPAJANjE PREDSTAVKI

32. Sud konstatuje da se predstavke koje se razmatraju odnose na isto pitanje. Prema tome, prikladno je da se one združe, u skladu sa Pravilom 42 stav 1. Poslovnika Suda.

II. NAVODNA POVREDA ČLANA 1. PROTOKOLA BROJ 1 UZ KONVENCIJU

33. Podnosioci predstavki su se žalili zbog obustave penzija.

34. Sud smatra da njihove pritužbe prirodno spadaju pod razmatranje samo prema članu 1. Protokola broj 1 (videti, mutatis mutandis, Janković protiv Hrvatske (odluka), broj 43440/98, ECHR 2000-X; Skórkiewicz protiv Poljske (odluka), broj 39860/98, 1. jun 1999. godine; i Domalewski protiv Poljske (odluka), broj 34610/97, 15. jun 1999. godine), koji glasi kako sledi:

"Svako fizičko i pravno lice ima pravo na neometano uživanje svoje imovine. Niko ne može biti lišen svoje imovine, osim u javnom interesu i pod uslovima predviđenim zakonom i opštim načelima međunarodnog prava.

Prethodne odredbe, međutim, ni na koji način ne utiču na pravo države da primenjuje zakone koje smatra potrebnim da bi regulisala korišćenje imovine u skladu s opštim interesima ili da bi obezbedila naplatu poreza ili drugih dažbina ili kazni."

A. Dopuštenost

1. Kompatibilnost ratione personae

(a) U vezi sa podnosiocima predstavki

35. Vlada je iznela da su podnosioci predstavki izgubili status žrtve kada su na 1. januara 2009. godine stupile na snagu Izmene Zakona o penzijama, pošto je od tog trenutka obnovljena isplata njihovih penzija (videti st. 26. i 14. u gornjem tekstu).

36. Prvi, drugi i treći podnosilac predstavki osporili su ovu tvrdnju. Četvrta podnositeljka predstavke nije dala komentar u vezi sa tim. Posebno, prva podnositeljka predstavke je iznela da se njen status žrtve nastavlja, pošto nikada nije dobila nikakvu naknadu penzije koju nije primila u periodu od 1. marta 2004. godine do 31. decembra 2008. godine, čime je i dalje lišena svoje imovine.

37. Sud podseća da pojedinac ne može više tvrditi da je žrtva povrede Konvencije kada su nacionalni organi potvrdili, bilo izričito ili prećutno, kršenje Konvencije i obezbedili naknadu (videti Eckle protiv Nemačke, 15. jul 1982. godine, stav 66., serija A broj 51). Shodno tome, u načelu, kada je domaći postupak rešen i sadrži priznanje kršenja prava od strane domaćih organa i isplatu novčanog iznosa koji predstavlja naknadu, dvostruki zahtevi utvrđeni u predmetu Eckle su zadovoljeni, a podnosilac predstavke više ne može da tvrdi da je žrtva povrede Konvencije.

38. U predmetnom slučaju Sud konstatuje da nacionalni organi nisu nikada priznali, ni izričito ni prećutno, povredu Konvencije, niti su obezbedili nadoknadu za obustavu penzija za šta podnosioci predstavki tvrde da predstavlja povredu Konvencije. Naprotiv, Vlada je izričito navela da obustava penzija nije povreda Konvencije, a domaći sudovi su odbili da dosude bilo kakvu nadoknadu u vezi sa tim (videti stav 57. u daljem tekstu i st. 15 - 17 u gornjem tekstu).

39. S obzirom na gore navedeno, ne prejudicirajući osnovanost predmeta, Sud smatra da status "žrtava" podnosilaca predstavki u okviru značenja člana 34. Konvencije nije ugrožen. Shodno tome, primedba Vlade s tim u vezi mora se odbiti.

(b) U vezi sa tuženim državama

40. Prvi i treći podnosilac predstavki žalili su se i protiv Crne Gore i protiv Srbije.

41. Sud konstatuje da je svaka država članica tadašnje Državne zajednice Srbija i Crna Gora bila odgovorna za zaštitu ljudskih prava na svojoj teritoriji (videti stav 22. u gornjem tekstu). S obzirom na činjenicu da se ceo postupak vodio jedino u okviru nadležnosti crnogorskih organa, koji su takođe imali isključivu nadležnost da se bave predmetnim pitanjem, Sud, ne prejudicirajući osnovanost predmeta, smatra da su pritužbe podnosilaca predstavki protiv Crne Gore kompatibilne ratione personae sa odredbama Konvencije i Protokola broj 1 uz nju. Iz istog razloga, međutim, pritužba prvog i trećeg podnosioca predstavki protiv Srbije je nekompatibilna ratione personae u okviru značenja člana 35. stav 3., i mora se odbaciti shodno članu 35. stav 4. Konvencije (videti Bijelić protiv Crne Gore i Srbije, broj 11890/05, stav 70., 28. april 2009. godine, i Šabanović protiv Crne Gore i Srbije, broj 5995/06, stav 28., 31. maj 2011. godine).

2. Kompatibilnost ratione temporis

42. Iako Vlada nije stavila nikakvu primedbu s tim u vezi, Sud mora da bude siguran da ima nadležnost u svakom predmetu koji mu je iznet (videti, mutatis mutandis, Blečić protiv Hrvatske [VV], broj 59532/00, stav 67., ECHR 2006-III, kao i Kavaja i Miljanić protiv Crne Gore (odluka), br. 43562/02 i 37454/08, stav 30., 23. novembar 2010. godine).

43. Sud konstatuje da je relevantno domaće zakonodavstvo koje predviđa obustavu penzija podnosilaca predstavke stupilo na snagu 1. januara 2004. godine, što je bilo pre nego što je Tužena država ratifikovala Protokol broj 1 uz Konvenciju 3. marta 2004. godine. Međutim, Sud takođe primećuje da su podnosioci predstavki i dalje primali penzije prilično posle 3. marta 2004. godine. Obustava, prema tome, nije odmah počela samo na osnovu zakonodavstva, već tek pošto je Penzijski fond doneo posebne odluke u tom smislu, koje su sve donete pošto je Tužena država ratifikovala Konvenciju i Protokol broj 1.

44. S obzirom na ovo, Sud smatra da sporno mešanje spada u nadležnost ovog Suda ratione temporis (videti, mutatis mutandis, Blečić, citiran u gornjem tekstu, st. 83 - 84; kao i Zana protiv Turske, 25. novembar 1997. godine, stav 42., Izveštaji o presudama i odlukama 1997-VII).

3. Iscrpljenost domaćih pravnih sredstava

(a) U vezi sa prvim podnosiocem predstavke

45. Vlada je ostala pri stavu da prva podnositeljka predstavke nije iscrpela sva delotvorna domaća pravna sredstva. Posebno, ona nije podnela zahtev za vanredno preispitivanje odluke Vrhovnom sudu.

46. Prva podnositeljka predstavke osporila je delotvornost ovog pravnog sredstva, posebno s obzirom na odluke donete u odnosu na ostala tri podnosioca predstavki, i s obzirom na činjenicu da je Vrhovni sud ionako presudio protiv nje u parničnom postupku (videti st. 12, 15 i 16. u gornjem tekstu).

47. Sud ponavlja da je, prema njegovoj utvrđenoj sudskoj praksi, svrha pravila domaćih pravnih sredstava sadržanog u članu 35. stav 1. Konvencije da omogući državama ugovornicama da spreče ili isprave navodne povrede pre nego što se one proslede Sudu. Međutim, jedina pravna sredstva koja treba iscrpeti su ona koja su delotvorna.

48. Vlada koja tvrdi da pravna sredstva nisu iscrpljena dužna je da zadovolji Sud da je pravno sredstvo bilo delotvorno, dostupno i u teoriji i u praksi u relevantnom trenutku, drugim rečima, da je bilo dostupno, da je moglo da obezbedi naknadu za pritužbe podnosioca predstavke i da je nudilo realne izglede za uspeh. Međutim, pošto se ovaj teret dokazivanja zadovolji, na podnosiocu predstavke je da utvrdi da je pravno sredstvo koje je Vlada ponudila zapravo upotrebljeno ili je iz nekog razloga bilo neodgovarajuće i nedelotvorno u posebnim okolnostima predmeta, ili da su postojale posebne okolnosti koje su ga oslobađale tog zahteva (videti Akdivar i drugi protiv Turske, 16. septembar 1996. godine, stav 65., Izveštaji o presudama i odlukama 1996-IV).

49. Primena ovog pravila mora uzimati u obzir kontekst. Shodno tome, potvrđeno je da se član 35. stav 1. mora primenjivati sa određenim stepenom fleksibilnosti i bez preteranog formalizma (videti Akdivar i drugi, citiran u gornjem tekstu, stav 69.).

50. Sud podseća da je već utvrdio da su revizija u parničnom postupku i zahtev za ispitivanje zakonitosti pravosnažne presude, u načelu, delotvorna pravna sredstva u okviru značenja člana 35. stav 1. Konvencije (videti, mutatis mutandis, Rakić i drugi protiv Srbije, br. 47460/07 itd., st. 37 i 27., 5. oktobar 2010. godine, i organi citirani u njemu; Debelić protiv Hrvatske, broj 2448/03, st. 20 i 21., 26. maj 2005. godine; i Mamudovski protiv Bivše Jugoslovenske Republike Makedonije (odluka), broj 49619/06, 10. mart 2009. godine). Pošto zahtev za vanredno preispitivanje odluke u upravnom sporu, čak i ako je opisan kao "vanredan" u Zakonu o upravnim sporovima odgovara navedenim pravnim sredstvima u parničnim i krivičnim postupcima, Sud smatra da se, s obzirom na njegovu prirodu, on takođe mora smatrati, u principu i kad god je dostupan u skladu sa relevantnim procesnim pravilima, delotvornim pravnim sredstvom u okviru značenja člana 35. stav 1. Konvencije (uporediti i istaći suprotnost sa analizom u predmetu Kolu protiv Finske (odluka), broj 56463/10, ECHR 3. maj 2011. godine).

51. Ako se vratimo na predmetni slučaj, Sud konstatuje da prva podnositeljka predstavke nije podnela zahtev za vanredno preispitivanje zakonitosti Vrhovnom sudu. On takođe konstatuje da je Vrhovni sud presudio protiv druga tri podnosioca predstavki u vezi sa njihovim zahtevom za vanredno preispitivanje zakonitosti, čiji su zahtevi bili identični zahtevu prve podnositeljke predstavke i time je, u suštini potvrdio razloge koje je ranije naveo Upravni sud (videti stav 12. u gornjem tekstu). Osim toga, Vrhovni sud je zaista imao priliku da presudi u odnosu na prvu podnositeljku predstavke, iako u parničnom postupku, i presudio je protiv nje (videti stav 16. u gornjem tekstu). Pošto u spisu predmeta ne postoji ništa što bi ukazalo da bi Vrhovni sud presudio drugačije u odnosu na prvu podnositeljku predstavke, Sud smatra da bi bio preteran formalizam da se od nje zahteva da upotrebi ovo pravno sredstvo u takvim okolnostima, i da ona, prema tome, nije morala da iscrpi ovaj konkretan put naknade (videti, mutatis mutandis, Uljar i drugi protiv Hrvatske, broj 32668/02, stav 32. in fine, 8. mart 2007. godine). Zbog toga se primedba Vlade s tim u vezi mora odbiti.

(b) U vezi sa drugim podnosiocima predstavki

52. Vlada je ostala pri stavu da podnosioci predstavki nisu iscrpeli sva delotvorna domaća pravna sredstva. Posebno, oni nisu pokrenuli parnični postupak da bi dobili naknadu štete.

53. Prva podnositeljka predstavke je iznela da je pokrenula parnični postupak, ali bez efekta, pošto je domaći sud presudio protiv nje. Drugi i treći podnosilac predstavke osporili su delotvornost parničnog postupka, tvrdeći da domaći sudovi nisu nikada dosudili naknadu u takvim slučajevima, a Vlada je pozvana da dostavi sudsku praksu koja dokazuje suprotno. Četvrti podnosilac predstavke nije imao komentar s tim u vezi.

54. Sud konstatuje da je prva podnositeljka predstavke zaista pokrenula parnični postupak za naknadu štete, ali da su domaći sudovi presudili protiv nje (videti st. 15 - 17 u gornjem tekstu). Sud takođe primećuje da Vlada nije dostavila drugu sudsku praksu radi podrške njene tvrdnje da su podnosioci predstavki mogli dobiti naknadu štete u parničnom postupku.

55. S obzirom na gore navedeno, Sud je mišljenja da se parnični postupak ne može smatrati delotvornim pravnim sredstvom u posebnim okolnostima predmeta, čime se drugi, treći i četvrti podnosilac predstavki oslobađaju zahteva da upotrebe ovo pravno sredstvo. Primedba Vlade s tim u vezi se, prema tome, mora takođe odbiti.

4. Zaključak

56. Sud konstatuje da pritužbe podnosilaca predstavki nisu očigledno neosnovane u okviru značenja člana 35. stav 3 (a) Konvencije. On dalje konstatuje da nisu nedopuštene ni po kom drugom osnovu. One se, prema tome, moraju proglasiti dopuštenim.

B. Osnovanost

1. Navodi stranaka

57. Vlada je ostala pri stavu da država nije imala opštu obavezu da dozvoljava penzionerima da rade, i da je stoga država po svom nahođenju to regulisala. Posebno, nije u javnom interesu da ljudi istovremeno uživaju koristi i od penzije i od rada. S tim u vezi Vlada je konstatovala da su domaći organi u boljem položaju da cene šta je u javnom interesu, i da s tim u vezi ima široki prostor za procenu. Prema tome, sporna odredba Zakona o penzijama iz 2003. godine je zakonita mera u javnom interesu, proporcionalna zakonitom cilju da se očuva budžetska stabilnost države i poboljša socijalna politika. Pošto je svako mogao da izabere koje pravo mu je poželjnije, postignuta je propisna ravnoteža između privatnih interesa podnosilaca predstavki, sa jedne strane i javnog interesa, sa druge strane. Prema tome, nije bilo povrede člana 1. Protokola broj 1.

58. Prvi, drugi i treći podnosilac predstavki osporili su ove tvrdnje. Posebno se prva podnositeljka predstavke pozvala na član 193. Zakona o penzijama iz 2003. godine (videti stav 24. u gornjem tekstu), tvrdeći da on potvrđuje da ovaj Zakon nema retroaktivno dejstvo već da ga je trebalo primeniti samo na one penzionere koji ponovo otvaraju svoje privatne prakse pošto je ovaj Zakon stupio na snagu. Smatrala da je to dalje potvrdio Ustavni sud Crne Gore (videti stav 28. u gornjem tekstu), kao i, na kraju, sama država kada je ukinula relevantni deo relevantnog člana (videti stav 26. u gornjem tekstu). Drugi podnosilac predstavke je posebno tvrdio da je država dokazala nezakonitost relevantnog dela predmetne odredbe time što ju je ukinula Izmenama Zakona o penzijama. Četvrti podnosilac predstavke nije imao komentar s tim u vezi.

2. Ocena Suda

59. Principi koji se uopšteno primenjuju u predmetima prema članu 1. Protokola broj 1 su podjednako važni kada je reč i o penzijama (videti Andrejeva protiv Latvije [VV], broj 55707/00, stav 77., 18. februar 2009. godine, i skoriju, Stummer protiv Austrije [VV], broj 37452/02, stav 82., 7. jul 2011. godine). Stoga, ta odredba ne garantuje pravo na sticanje imovine (videti, među mnogim drugim autoritetima, Van der Mussele protiv Belgije, 23. novembar 1983. godine, stav 48., serija A broj 70; Slivenko protiv Latvije (odluka) [VV], broj 48321/99, stav 121., ECHR 2002-II; i Kopecký protiv Slovačke [VV], broj 44912/98, stav 35 (b), ECHR 2004-IX). Kao takva, ona ne garantuje ni pravo na penziju u određenom iznosu (videti, među drugim autoritetima, Müller protiv Austrije, broj 5849/72, Izveštaj Komisije od 1. oktobra 1975. godine, Odluke i izveštaji (DR) 3, str. 25; T. protiv Švedske, broj 10671/83, Odluka Komisije od 4. marta 1985. godine, DR 42, str. 229; Janković protiv Hrvatske (odluka), broj 43440/98, ECHR 2000-X; Kuna protiv Nemačke (odluka), broj 52449/99, ECHR 2001-V (izvodi); Lenz protiv Nemačke (odluka), broj 40862/98, ECHR 2001-X; Kjartan Ásmundsson protiv Islanda, broj 60669/00, stav 39., ECHR 2004-IX; Apostolakis protiv Grčke, broj 39574/07, stav 36., 22. oktobar 2009. godine; Wieczorek protiv Poljske, broj 18176/05, stav 57., 8. decembar 2009. godine; Poulain protiv Francuske (odluka), broj 52273/08, 8. februar 2011. godine; i Maggio i drugi protiv Italije, br. 46286/09, 52851/08, 53727/08, 54486/08 i 56001/08, stav 55., 31. maj 2011. godine). Međutim, kada država ugovornica ima na snazi zakonodavstvo koje predviđa pravo na isplatu penzije - bez obzira da li ta isplata zavisi od prethodnog plaćanja doprinosa ili ne - to se zakonodavstvo mora smatrati zakonodavstvom koje stvara imovinski interes koji spada u okvire člana 1. Protokola broj 1 za lica koja ispunjavaju njegove uslove (videti Carson i drugi protiv Ujedinjenog Kraljevstva [VV], broj 42184/05, stav 64., ECHR 2010-...). Smanjenje ili obustava penzije mogu prema tome predstavljati mešanje u državinu koje treba da bude opravdano (videti Kjartan Ásmundsson, citiran u gornjem tekstu, stav 40.; Rasmussen protiv Poljske, broj 38886/05, stav 71., 28. april 2009. godine; i Wieczorek, citiran u gornjem tekstu, stav 57.).

60. Prvi i najvažniji zahtev člana 1. Protokola broj 1 je da svako mešanje državnog organa u mirno uživanje imovine treba da bude zakonito (videti Bivši kralj Grčke i drugi protiv Grčke [VV], broj 25701/94, st. 79 i 82, ECHR 2000-XII) i da treba da teži legitimnom cilju "u javnom interesu".

61. Prema praksi Suda, nacionalni organi, pošto su direktno upoznati sa društvom i njegovim potrebama, su u principu u boljem položaju od međunarodnog sudije pri odlučivanju šta je u "javnom interesu". Prema sistemu Konvencije, na tim organima je da naprave inicijalnu procenu postojanja problema da o njemu javnost brine, garantujući mere mešanja u mirno uživanje imovine. Štaviše, pojam "javnog interesa" je svakako širok. Posebno, odluka da se donesu zakoni koji se odnose na penzije ili socijalne prinadležnosti podrazumeva razmatranje raznih ekonomskih i društvenih pitanja. Sud prihvata da u oblasti socijalnog zakonodavstva, uključujući i oblast penzija, država uživa širok prostor za procenu, koji je u interesu socijalne pravde i ekonomskog blagostanja može zakonito dovesti da podešavanja, pokrivanja ili čak smanjenja iznosa penzija koji se inače plaćaju kvalifikovanom stanovništvu uključujući, kao u predmetnom slučaju, pravila o neusklađenosti između primanja penzije i plaćenog zaposlenja. Međutim, svaka takva mera mora se realizovati na nediskriminatoran način i biti u skladu sa zahtevima proporcionalnosti. Prema tome, prostor za procenu dostupan zakonodavnom telu u sprovođenju takvih politika trebalo bi da je širok, a njegovu procenu o tome šta je "u javnom interesu" trebalo bi poštovati, osim ako je ta procena očigledno bez razumne osnove (videti, na primer, Carson i drugi protiv Ujedinjenog Kraljevstva [VV], broj 42184/05, stav 61., 16 March 2010. godine; Andrejeva protiv Latvije[VV], broj 55707/00, stav 83., 18. februar 2009. godine; kao i Moskal protiv Poljske, broj 10373/05, stav 61., 15. septembar 2009. godine).

62. Svako mešanje mora takođe biti opravdano proporcionalno cilju kome teži da se ostavi. Drugim rečima, "propisna ravnoteža" mora da se pogodi između zahteva opšteg interesa zajednice i zahteva zaštite osnovnih prava pojedinca. Potrebna ravnoteža neće se ustanoviti ako lice ili lica o kojima je reč moraju da snose pojedinačan i preteran teret (videti James i drugi protiv Ujedinjenog Kraljevstva, 21. februar 1986. godine, stav 50., serija A broj 98; i Wieczorek, citirani u gornjem tekstu, st. 59 - 60, sa daljim pozivanjem).

63. Iako se ne sme prevideti da član 1. Protokola broj 1 ne ograničava slobodu države da izabere vrstu ili iznos prinadležnosti koje obezbeđuje u okviru socijalne pomoći (videti Stec i drugi, citiran u gornjem tekstu, stav 54.; Stec i drugi protiv Ujedinjenog Kraljevstva [VV], broj 65731/01, stav 53., ECHR 2006-VI; i Wieczorek, citiran u gornjem tekstu, stav 66. in limine), takođe je važno da se potvrdi da li je pravo podnosioca zahteva da dobija prinadležnosti iz programa socijalne pomoći u pitanju povređeno na način koji ima za posledicu ugrožavanje suštine njegovih prava na penziju (videti Domalewski, citiran u gornjem tekstu; Kjartan Ásmundsson, citiran u gornjem tekstu, stav 39. in fine; and Wieczorek, citirani u gornjem tekstu, stav 57. in fine).

64. Ako se vratimo na predmetni slučaj, Sud smatra da su prava podnosilaca predstavki na penziju predstavljala imovinu u smislu člana 1. Protokola broj 1 uz Konvenciju. Dalje, obustava isplate penzija podnosiocima predstavki od strane Penzijskog fonda jasno je predstavljala mešanje u mirno uživanje njihove imovine (videti stav 59. u gornjem tekstu).

65. U vezi sa zahtevom zakonitosti, Sud konstatuje da je isplata penzija obustavljena na osnovu člana 112. Zakona o penzijama, što izgleda podrazumeva da je bila u skladu sa zakonom. Svakako, tumačenje ove odredbe koje su dali domaći sudovi je u korist takvog zaključka (videti stav 16. u gornjem tekstu).

66. Sud smatra da takvo tumačenje domaćih sudova stvara neke sumnje u vezi sa članom 193. Zakona o penzijama iz 2003. godine, kao i u vezi sa odlukom Ustavnog suda Crne Gore, i odlukom Saveznog ustavnog suda u vezi sa, u suštini istom odredbom Saveznog zakona o penzijskom i invalidskom osiguranju, kada su i Crna Gora i Srbija bile deo jednog pravnog sistema u to vreme (videti st. 24, 28 i 27. u gornjem tekstu).

67. U svakom slučaju, čak i pod pretpostavkom da je to bilo u skladu sa zakonom, ostaje da se reši da li je navedeno mešanje težilo legitimnom cilju i da li je postojao razuman odnos proporcionalnosti između upotrebljenih sredstava i cilja čijem se ostvarenju težilo.

68. Iako Vlada nije dostavila dokumenta u prilog korisnosti ove mere, Sud može prihvatiti da su ciljevi kojima se težilo bili socijalna pravda i ekonomsko blagostanje države, a oba ova cilja su legitimna.

69. U vezi sa pitanjem proporcionalnosti, Sud konstatuje da je prvobitnim odlukama Penzijskog fonda podnosiocima predstavki dato pravo da primaju penzije. Time se Penzijski fond složio da su podnosioci predstavki ispunili sve zakonske uslove i kvalifikovali se za penzije. Prema pravilima na snazi u to vreme, prihod od zaposlenja nije bio nekompatibilan sa potvrdom Fonda o punoj penziji, u onoj meri u kojoj je zaposlenje podrazumevalo polovinu radnog vremena (videti stav 8. u gornjem tekstu). Po ispunjenju zakonskih uslova za penzionisanje, a podstaknuti penzijskim sistemom kome su davali doprinose određeni broj godina, podnosioci predstavki su ponovo otvorili svoje privatne prakse sa polovinom radnog vremena, istovremeno primajući penzije (videti,mutatis mutandis, Kjartan Ásmundsson, citiran u gornjem tekstu, stav 44., ECHR 2004-IX).

70. Sud dalje konstatuje da, kada su isplate penzija podnosilaca predstavki obustavljene relevantnim odlukama Penzijskog fonda 2004. godine i 2005. godine, to nije bilo zbog izmena ličnih okolnosti, već zbog promena zakona. To je posebno pogodilo podnosioce predstavki, pošto im je obustavljena isplata penzija koje su primali određeni broj godina, ne uzimajući u obzir iznos dobiti koji su ostvarivali radom sa polovinom vremena (videti, mutatis mutandis, Kjartan Ásmundsson, citiran u gornjem tekstu, stav 44., kao i, suprotno tome, među mnogim autoritetima, Domalewski i Skórkiewicz, oba citirana u gornjem tekstu, gde su podnosioci predstavki bili lišeni samo njihovog posebnog privilegovanog položaja, zadržavajući sva prava koja su im pripadala na osnovu redovnih penzija prema opštem sistemu socijalne pomoći). Iako podnosioci predstavki nisu dostavili nikakve podatke o tome koliko su tačno zaradili u privatnim praksama, i pošto Vlada nije ponudila suprotne dokaze, s obzirom na činjenicu da su oni radili samo polovinom radnog vremena, Sud smatra da su penzije i dalje predstavljale značajan deo njihovog bruto mesečnog prihoda (videti Kjartan Ásmundsson, citiran u gornjem tekstu, stav 44.).

71. U ovom kontekstu, Sud takođe primećuje da Zakon o penzijama iz 2003. godine nije oštetio samo pravo podnosilaca predstavki da primaju penzije ubuduće, već delom i plaćanja do sada, pošto su prvi, drugi i treći podnosilac predstavki imali obavezu da vrate iznose koje su primili posle 1. januara 2004. godine (videti st. 17, 19 i 20. u gornjem tekstu, kao i, suprotno tome, mutatis mutandis, Wieczorek protiv Poljske, citiran u gornjem tekstu, stav 72., i Hasani protiv Hrvatske (odluka), broj 20844/09, 30. septembar 2010. godine)

72. Na osnovu ovog istorijata, Sud smatra da su, kao pojedinci, podnosioci predstavki bili primorani da nose preteran i neproporcionalan teret. Čak i s obzirom na široki prostor za procenu koji država uživa u oblasti socijalnog zakonodavstva, uticaj sporne mere na prava podnosilaca predstavki, čak i pod pretpostavkom da je zakonit (videti stav 66. u gornjem tekstu), ne može se opravdati zakonitim javnim interesom na koji se Vlada oslonila. Situacija je mogla biti drugačija da su podnosioci predstavki bili obavezni da pretrpe razumno i srazmerno smanjenje penzije, a ne potpunu obustavu prava (videti, među mnogim drugim autoritetima, Kjartan Ásmundsson, citiran u gornjem tekstu, stav 45.; Wieczorek protiv Poljske, citiran u gornjem tekstu, stav 67., Maggio i drugi protiv Italije, citiran u gornjem tekstu, stav 62., Banfield protiv Ujedinjenog Kraljevstva (odluka), broj 6223/04, 18. oktobar 2005. godine) ili da im je zakonodavno telo odobrilo prelazni period u kom bi se prilagodili novom programu. Štaviše, oni su morali da vrate penzije koje su primili od 1. januara 2004. godine nadalje, što se mora takođe smatrati relevantnim faktorom koji će se meriti prilikom procene ravnoteže.

73. S obzirom na gore navedeno, Sud smatra da nije bilo povrede člana 1. Protokola broj 1.

III. PRIMENA ČLANA 41. KONVENCIJE

74. Član 41. Konvencije predviđa:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

A. Šteta

75. Prva podnositeljka predstavke tražila je 15.769,07 evra na ime materijalne štete (15.332,45 evra na ime obustave penzije i 436,62 evra na ime penzija vraćenih Penzijskom fondu) i 9.000 evra na ime nematerijalne štete.

76. Drugi podnosilac predstavke tražio je 12.377,30 evra na ime materijalne štete (8.532,86 evra na ime obustavljenih penzija i 3.844,44 evra na ime penzija vraćenih Penzijskom fondu).

77. Treći podnosilac predstavke tražio je ukupan iznos od 18.448,80 evra na ime materijalne štete i 5.000 evra na ime nematerijalne štete.

78. Četvrti podnosilac predstavke tražio je 10.618,49 evra na ime materijalne štete. On je priložio obračun koji je uradio Penzijski fond u kome se navodi da neisplaćene penzije iznose 8.038,53 evra, pošto je penziju redovno primao do 1. maja 2005. godine.

79. Vlada je ostala pri stavu da su iznosi koje traže podnosioci predstavki neprikladno visoki i da nisu u skladu sa relevantnom sudskom praksom Suda.

80. Sud primećuje da su podnosioci predstavki pretrpeli materijalnu štetu kao posledicu utvrđene povrede i smatra da bi im trebalo dosuditi naknadu štete u iznosu koji je razumno vezan za pretrpljenu štetu. On ne može da im dosudi pune iznose koje traže, baš zbog toga što bi razumno i srazmerno smanjenje njihovih prinadležnosti moglo da bude kompatibilno sa pravima po Konvenciji (videti stav 72. u gornjem tekstu). Odlučujući u svetlu cifara iz spisa predmeta, Sud prvom i trećem podnosiocu predstavki dosuđuje po 8.000 evra, drugom podnosiocu predstavke 6.000 evra i četvrtom podnosiocu predstavke 4.000 evra, plus svaki porez koji se može naplatiti na ove iznose (videti, mutatis mutandis, Kjartan Ásmundsson, citiran u gornjem tekstu, stav 51.).

81. Čak i da nije predmet posebnog zahteva drugog i četvrtog podnosioca predstavki, Sud prihvata da su svi podnosioci predstavki u predmetnom slučaju svakako pretrpeli određenu nematerijalnu štetu, koja se ne može dovoljno nadoknaditi samo utvrđivanjem povrede (videti, mutatis mutandis, Garzičić protiv Crne Gore, broj 17931/07, stav 42., 21. septembar 2010. godine; kao i Staroszczyk protiv Poljske, broj 59519/00, st. 141-143, 22. mart 2007. godine). Procenjujući na osnovu pravičnosti, Sud svakom od njih dosuđuje iznos od po 4.000 evra.

B. Troškovi

82. Prva podnositeljka predstavke je tražila ukupno 679.80 evra na ime troškova nastalih pred domaćim sudovima i ovim Sudom. Treći podnosilac predstavke je tražio paušalno 400 evra za troškove "prevoda i prepiske". Drugi i četvrti podnosioci predstavki nisu imali zahteve s tim u vezi.

83. Vlada je ostavila Sudu da donese odluku po svom nahođenju.

84. U skladu sa praksom Suda, podnosilac predstavke ima pravo na naknadu troškova samo u onoj meri u kojoj je pokazano da su oni zapravo i neophodno nastali i da su razumni u pogledu iznosa. U konkretnom predmetu, na osnovu dokumenata koje poseduje i gore navedenih kriterijuma, Sud smatra da je opravdano da dodeli sumu koju je tražila prva podnositeljka predstavke. Pošto treći podnosilac predstavke nije podneo dokaze, kao što su obrazloženi računi i fakture, da su traženi troškovi stvarno nastali, Sud shodno tome odbacuje ovaj zahtev. Najzad, Sud smatra da nema razloga da drugom i trećem podnosiocu predstavki dodeli bilo koji iznos po ovom osnovu, pošto oni nisu ni podneli zahteve s tim u vezi.

V. Zatezna kamata

85. Sud smatra da je primereno da zatezna kamata bude zasnovana na najnižoj kamatnoj stopi Evropske centrale banke uz dodatak od tri procentna poena.

IZ TIH RAZLOGA, SUD JEDNOGLASNO

1. Odlučuje da združi predstavke;

2. Proglašava pritužbe u odnosu na Crnu Goru dopuštenim, a pritužbe u odnosu na Srbiju nedopuštenim;

3. Utvrđuje da je došlo do povrede člana 1. Protokola broj 1 uz Konvenciju;

4. Utvrđuje

(a) da Tužena država treba da isplati podnosiocima predstavki u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije, sledeće iznose plus svaki porez koji se može naplatiti:

(i) prvom i trećem podnosiocu predstavki po 8.000 evra (osam hiljada evra), drugom podnosiocu predstavke 6.000 evra (šest hiljada evra) i četvrtom podnosiocu predstavke 4.000 evra (četiri hiljade evra), na ime materijalne štete,

(ii) svakom po 4.000 evra (četiri hiljade evra) na ime nematerijalne štete, i

(iii) 679,80 evra (šest stotina sedamdeset devet evra i osamdeset centi) prvoj podnositeljki predstavke za troškove.

(b) da po isteku gore navedena tri meseca do isplate, treba platiti običnu kamatu na gore navedeni iznos po stopi koja je jednaka najnižoj kamatnoj stopi Evropske centrale banke uz dodatak od tri procentna poena;

5. Odbija preostali deo zahteva podnosilaca predstavki za pravično zadovoljenje.

Sastavljeno na engleskom jeziku i dostavljeno u pisanoj formi na dan 13. decembra 2011. godine u skladu sa pravilom 77 st. 2 i 3 Poslovnika Suda.

Zamenik sekretara
Fatoş Aracı

 	
Predsednik
Lech Garlicki