Presuda Evropskog suda za ljudska prava

Presuda je objavljena u "Službenom glasniku RS", br. 1/2017 od 6.1.2017. godine

 

DRUGO ODELjENjE

PREDMET VUČKOVIĆ I DRUGI PODNOSIOCI PREDSTAVKE protiv SRBIJE 
(predstavka broj 17153/11 i 29 drugih predstavki navedenih u Prilogu ove presude)

PRESUDA

STRAZBUR

28. avgust 2012. godine

 

Ova presuda će postati pravosnažna u okolnostima predviđenim članom 44. stav 2. Konvencije. Moguće su redaktorske promene.

 

U predmetu Vučković i drugi protiv Srbije, Evropski sud za ljudska prava (Drugo odeljenje), na zasedanju Veća u sastavu:

Françoise Tulkens, predsednik,

Danutė Jočienė,

Dragoljub Popović,

Isabelle Berro-Lefèvre,

András Sajó,

Işıl Karakaş,

Guido Raimondi, sudije,

i Françoise Elens-Passos, zamenik sekretara odeljenja,

posle većanja na zatvorenoj sednici održanoj 10. jula 2012. godine, izriče sledeću presudu, koja je usvojena na taj dan:

POSTUPAK

1. Predmet je formiran na osnovu trideset posebnih predstavki protiv Srbije koje su Sudu podnete prema članu 34. Konvencije za zaštitu ljudskih prava i osnovnih sloboda (u daljem tekstu: "Konvencija"), 14. februara 2011. godine. Svi podnosioci predstavki su bili državljani Srbije, a njihovi lični podaci navedeni su u Prilogu ove presude.

2. Podnosioce predstavki je pred Sudom zastupao g. S. Aleksić, advokat iz Niša. Vladu Srbije ("Vlada") zastupao je njen zastupnik, g. S. Carić.

3. Podnosioci predstavki žalili su se na diskriminaciju i nedoslednost domaće sudske prakse u vezi sa isplatom dnevnica odobrenih svim rezervistima koji su bili u Vojsci Jugoslavije u periodu od marta do juna 1999. godine.

4. Predstavke su 24. avgusta 2011. godine dostavljene Vladi. Odlučeno je takođe da se njihova dopuštenost i osnovanost razmatra istovremeno (član 29. stav 1.).

ČINjENICE

I. OKOLNOSTI PREDMETA

5. Činjenice ovog predmeta, kako su ih stranke prikazale, mogu se sumirati na sledeći način.

A. Kontekst i postupci koje su pokrenuli podnosioci predstavki

6. Svi podnosioci predstavki su bili rezervisti koje je Jugoslovenska vojska mobilisala u vezi sa intervencijom Organizacije severno atlanskog pakta u Srbiji. Oni su bili u vojnoj službi od marta do juna 1999. godine, i na osnovu toga su imali pravo na određenu dnevnicu, kao što je priznato jednim brojem rešenja i naredbi iz aprila 1999. godine potpisanih od strane tadašnjeg načelnika Generalštaba Vojske Jugoslavije. Ova rešenja i naredbe se i sami zasnivaju na relevantnim podzakonskim aktima usvojenim u skladu sa zakonodavstvom o vojnoj službi, konkretno Pravilnikom o naknadi putnih i drugih troškova u Vojsci Jugoslavije), koja su izmenjena u martu 1999. godine.

7. Međutim, posle demobilizacije Vlada je odbila da ispuni svoju obavezu prema rezervistima, uključujući i podnosioce predstavki.

8. Rezervisti su kasnije organizovali seriju javnih protesta, od kojih su se neki završili otvorenim sukobom sa policijom. Konačno, posle produženih pregovora, Vlada je 11. januara 2008. godine postigla sporazum sa nekim rezervistima, posebno sa onim sa prebivalištem u opštinama Kuršumlija, Lebane, Bojnik, Žitorađa, Doljevac, Prokuplje i Blace, kojim je njima zagarantovana isplata u šest mesečnih rata. Ovo plaćanje je trebalo da se izvrši preko njihovih opština, predviđene su zbirne sume za svaku opštinu. Navedene opštine su izabrane zbog statusa "nerazvijenih", koji je podrazumevao da su rezervisti ugroženi, odnosno lošeg imovinskog stanja. Sa svoje strane, predmetni rezervisti prihvatili su da se odreknu svih preostalih tužbi po osnovu službe u vojsci za 1999. godinu koje su još bile u toku pred parničnim sudovima, kao i svih drugih potraživanja s tim u vezi. Najzad, predviđeno je da će kriterijume za raspodelu predmetne "finansijske pomoći" utvrditi Komisija sastavljena od predstavnika lokalne uprave i predstavnika samih rezervista.

9. Podnosioci predstavke, kao i svi drugi rezervisti bez prijavljenog prebivališta u navedenim opštinama, nisu mogli dobiti pomoć na osnovu Sporazuma od 11. januara 2008. godine.

10. Podnosioci predstavke su zbog toga 26. marta 2009. godine podneli parničnu tužbu protiv Tužene države, tražeći isplatu dnevnica i tvrdeći da su diskriminisani.

11. Osnovni sud u Nišu je 8. jula 2010. godine presudio protiv podnosilaca predstavke. Time je on potvrdio validnost pravnog osnova njihove tužbe, ali je konstatovao, kao što je Tužena istakla, da je važeći period zastarelosti bio tri godine od njihove demobilizacije, u skladu sa članom 376. stav 1. Zakona o obligacionim odnosima. Tužba podnosilaca predstavki je prema tome podneta neblagovremeno.

12. Apelacioni sud u Nišu je 16. novembra 2010. godine potvrdio ovu presudu po žalbi, koja je time postala pravosnažna. U obrazloženju presude Apelacioni sud je konstatovao da su periodi zastarelosti i od tri i od pet godina propisani članom 376. st. 1 i 2. Zakona o obligacionim odnosima već bili istekli pre nego što su podnosioci predstavki podneli parničnu tužbu (videti stav 40. u daljem tekstu).

13. Pošto im je uručena odluka Apelacionog suda, podnosioci predstavke su se 21. januara 2011. godine dalje žalili Ustavnom sudu. U žalbi su, između ostalog, izneli da sporna presuda Apelacionog suda u Nišu nije dosledna brojnim presudama koje su doneli drugi apelacioni sudovi u Srbiji - tj. okružni sudovi dok su postojali, kao i viši i apelacioni sudovi posle toga - koji su na iste činjenice primenjivali duži, desetogodišnji period zastarelosti i tako presuđivali u korist tužilaca (videti član 371. Zakona o obligacionim odnosima u stavu 39. u daljem tekstu). Podnosioci predstavki su se takođe pozvali na Sporazum zaključen između Vlade i nekih rezervista od 11. januara 2008. godine, koji je isključivao sve ostale rezerviste uključujući i njih same.

14. Postupak pred Ustavnim sudom je još u toku.

B. Ostale građanske parnice

15. U periodu od 2002. godine do početka marta 2009. godine prvostepeni i apelacioni sudovi širom Srbije presuđivali su i u korist rezervista u situaciji kao što je situacija podnosilaca predstavki i protiv njih, oslanjajući se na trogodišnji /petogodišnji ili desetogodišnji rok zastarelosti.

16. U međuvremenu, 2003. godine i 2004. godine, Vrhovni sud je usvojio dva pravna shvatanja, a oba su podrazumevala da bi važeći period zastarelosti trebalo da bude tri/pet godina shodno članu 376. st. 1 i 2. Zakona o obligacionim odnosima (videti st. 40, 43 i 44 u daljem tekstu).

17. Vlada je takođe tvrdila da je Vrhovni sud usvojio još jedno pravno shvatanje o ovom pitanju 2009. godine, sa istim dejstvom ali određenije, ali to mišljenje nije nikada objavljeno u "Biltenu sudske prakse".

18. U periodu od 25. februara 2010. godine do 15. septembra 2011. godine razni apelacioni sudovi suštinski su presuđivali u skladu sa pravnim shvatanjima Vrhovnog suda iz 2003. godine i 2004. godine (videti, na primer, rešenja Višeg suda u Kraljevu, Gž. 1476/11 od 15. septembra 2011. godine; Višeg suda u Valjevu, Gž. 252/10 od 25. februara 2010. godine, 806/10 od 27. maja 2010. godine, 1301/10 od 30. septembra 2010. godine, 1364/10 od 4. novembra 2010. godine i 355/11 od 24. marta 2011. godine; Višeg suda u Kruševcu, Gž. 38/11 od 27. januara 2011. godine, 282/11 od 7. aprila 2011. godine i 280/11 od 26. aprila 2011. godine; kao i Apelacionog suda u Nišu, Gž. 2396/10 od 23. juna 2010. godine, 3379/2010 od 2. jula 2010. godine, 2373/2010 od 21. jula 2010. godine i 4117/2010 od 30. novembra 2010. godine).

19. U periodu od 17. juna 2009. godine do 23. novembra 2011. godine donet je i jedan broj odluka u kojima su apelacioni sudovi presudili protiv rezervista, mada po drugom osnovu. Konkretno, njihove tužbe, za razliku od tužbi podnosilaca predstavki, su odbačene zbog upravne prirode, i kao takve, bile su van nadležnosti parničnih sudova (videti rešenje Okružnog suda u Beogradu Gž. 7773/09 od 17. juna 2009. godine, kao i rešenja Višeg suda u Beogradu Gž. 11139/10, 11636/10 i 10897/10 od 17. novembra 2010. godine, 23. novembra 2011. godine i 23. novembra 2011. godine).

20. Osnovni sud u Leskovcu je 17. jula 2010. godine usvojio presudu zbog izostanka u korist jednog rezerviste (P. br. 1745/07). Prema informacijama koje su stranke dostavile, nema dokaza da je ova presuda ikada postala pravosnažna.

V. Dodatne činjenice u vezi sa Sporazumom od 11. januara 2008. godine

21. Vlada je 17. januara 2008. godine potvrdila Sporazum od 11. januara 2008. godine, i odlučila da predmetnim opštinama isplati iznose navedene u njemu.

22. Vlada je 28. avgusta 2008. godine formirala radnu grupu sa zadatkom da obradi zahteve svih drugih rezervista, tj. onih koji nemaju prebivalište u navedenih sedam opština. Međutim, pošto je sa raznim grupama rezervista razgovarala o ovom pitanju, ova radna grupa je konačno zaključila da njihovi zahtevi nisu prihvatljivi, između ostalog, zbog toga: (i) što nisu uskladili ili specificirali svoje zahteve; (ii) što su neki njihovi predstavnici imali nejasan stav kako da ih zastupaju; (iii) što su nedostajala državna sredstva koja bi se mogla upotrebiti u tu svrhu; i (iv) što su u većini slučajeva, ratne dnevnice već isplaćene rezervistima.

23. Poverenica za zaštitu ravnopravnosti, kancelarija tipa ombudsmana osnovana na osnovu Zakona o zabrani diskriminacije (objavljen u "Službenom glasniku RS", broj 22/09) je 26. jula 2011. godine iznela mišljenje o pritužbama jedne organizacije koja je zastupala interese rezervista u situaciji kao što je situacija podnosilaca predstavki. Ona je zaključila da su oni diskriminisani na osnovu prijavljenog prebivališta, tj. zbog toga što nisu imali prebivalište u sedam privilegovanih opština, i preporučila Vladi da preduzme sve neophodne mere kako bi se obezbedilo da svi rezervisti dobiju isplate utvrđene odlukom od 17. januara 2008. godine. Vlada je takođe pozvana da Poverenici dostavi odgovarajući "akcioni plan" u roku od trideset dana. U obrazloženju odluke Poverenice konstatovano je, između ostalog, da su predmetne isplate, dnevnice, bez obzira što ih je Vlada smatrala socijalnom pomoći koja se dodeljuje ugroženima, a da to najbolje pokazuje činjenica da su predmetni rezervisti morali da se odreknu tužbi u vezi sa dnevnicama kao i činjenica da rezervisti sa prebivalištem u sedam dotičnih opština pojedinačno nikada nisu imali obavezu da dokazuju imovinsko stanje i socijalnu ugroženost. Zbog toga, jasno je da nije bilo objektivnog i razumnog opravdanja za različito tretiranje rezervista samo na osnovu prebivališta.

24. Ministarstvo rada i socijalne politike je 7. decembra 2011. godine konstatovalo da bi pregovore trebalo nastaviti sa raznim grupama rezervista i da bi, ako je moguće, finansijsku pomoć trebalo dodeliti najugroženijim od njih.

G. Dopis od 16. marta 2009. godine

25. Ministarstvo ekonomije i regionalnog razvoja je 16. marta 2009. godine uputilo dopis Ministarstvu pravde, u kome se, između ostalog, navodi da postoje brojne parnice u vezi sa zapošljavanjem, protiv postojećih ili bivših društvenih preduzeća, koje mogu ugroziti ekonomsku stabilnost zemlje. Ono je stoga urgiralo kod Ministarstva pravde da razmotri mogućnost da se sudovi obaveste da prekinu određene vrste ovih parnica do kraja 2009. godine, kao i da se odustane od izvršenja svih već donetih pravosnažnih presuda u tim postupcima. Prema izveštajima brojnih medija, pošto ga je primilo, Ministarstvo pravde je taj dopis prosledilo Vrhovnom sudu, koji ga je zatim faksom prosledio predsednicima apelacionih sudova radi informacije.

26. Vrhovni sud je 23. marta 2009. godine obavestio javnost da je odbacio preporuku Ministarstva ekonomije i regionalnog razvoja. On je, između ostalog, konstatovao da je pravosuđe Srbije nezavisno u odnosu na izvršne i zakonodavne ogranke Vlade.

II. RELEVANTNO DOMAĆE PRAVO I PRAKSA

A. Ustav Republike Srbije (objavljen u "Službenom glasniku Republike Srbije" - "Sl. glasnik RS", broj 98/06)

27. Relevantne odredbe Ustava glase kako sledi:

Član 21. st. 2. i 3.

"Svako ima pravo na jednaku zakonsku zaštitu, bez diskriminacije.

Zabranjena je svaka diskriminacija po bilo kom osnovu, a naročito po osnovu rase, pola, nacionalnog ili društvenog porekla, rođenja, veroispovesti, političkog ili drugog uverenja, imovinskog stanja, kulture, jezika, starosti, psihičkog ili fizičkog invaliditeta."

Član 32. stav 1.

"Svako ima pravo na ... [pravično suđenje pred] ... sudom ... [u odlučivanju] ... o njegovim [ili njenim] pravima i obavezama ..."

Član 36. stav 1.

"Jemči se jednaka zaštita prava ...pred sudovima."

Član 170.

"Ustavna žalba se može izjaviti protiv pojedinačnih akata ili radnji državnih organa ili organizacija kojima su poverena javna ovlašćenja, a kojima se povređuju ili uskraćuju ljudska ili manjinska prava i slobode zajemčene Ustavom, ako su iscrpljena ili nisu predviđena druga pravna sredstva za njihovu zaštitu."

B. Praksa Ustavnog suda

28. Ustavni sud je 9. juna 2010. godine i 17. februara 2011. godine odbio dve posebne ustavne žalbe koje su uložili rezervisti u situaciji kao što je situacija podnosilaca predstavki. Navedeni sud je, između ostalog, konstatovao da su odluke parničnih sudova usvojene protiv njih, bile "zasnovane na važećem domaćem zakonodavstvu". Podnosioci žalbe se međutim nisu nikada konkretno žalili zbog nedoslednosti relevantne sudske prakse niti da su bili diskriminisani (Už. 460/08 i Už. 2293/10).

29. Ustavni sud je 17. februara 2011. godine, u još jednom predmetu kao što je predmet podnosilaca predstavki, između ostalog, praktično ignorisao pritužbu zbog različitog tretmana dve grupe rezervista na osnovu Sporazuma od 11. januara 2008. godine. On naročito nije dao suštinsku ocenu pitanja koje su postavili podnosioci predstavki, uz dalju konstataciju da nisu ponudili odgovarajući dokaz u vezi sa postojanjem nedosledne sudske prakse o tom pitanju (Už. 2901/10).

30. U još jednom predmetu kao što je predmet podnosilaca predstavki, Ustavni sud je 7. aprila 2011. godine presudio protiv podnosilaca žalbe u vezi sa njihovom pritužbom na ishod njihovog predmeta pred nižim sudovima. U samoj odluci nije bilo pozivanja na Sporazum od 11. januara 2008. godine, pa ostaje nejasno da li su podnosioci žalbe uopšte postavili ovo pitanje (Už. 4421/10).

31. U predmetu kao što je predmet podnosilaca predstavki, ali u kom su parnični sudovi odbacili zahteve rezervista kao zahteve van njihove nadležnosti ratione materiae (videti, na primer, stav 19. u gornjem tekstu), Ustavni sud je 8. marta 2012. godine presudio u korist podnosilaca žalbe koji su tvrdili da je sudska praksa nedosledna (presude donete u njihovim predmetima i nekoliko drugih presuda koje su sudovi doneli 2002. godine) i naložio da sporni parnični postupak bude ponovljen. U vezi sa pritužbom podnosilaca predstavki zbog diskriminacije, Ustavni sud je rezonovao da navedena nedoslednost ne predstavlja diskriminaciju pošto sporne sudske odluke nisu bile donete na osnovu ličnog svojstva podnosilaca predstavki. U obrazloženju suda takođe nije bilo pozivanja na Sporazum od 11. januara 2008. godine (Už. 2289/09).

32. Odlukom Už. 61/09, usvojenom 3. marta 2011. godine, i odlukama Už. 553/09, 703/09 i 792/09, usvojenim 17. marta 2011. godine, kao i odlukama Už. 2133/09, 1928/09, 1888/09, 1695/09, 1578/09, 1575/09, 1524/09, 1318/09 i 1896/09, donetim između 7. oktobra 2010. godine i 23. februara 2012. godine, Ustavni sud je utvrdio postojanje nedoslednosti domaće sudske prakse u parničnom kontekstu, a zatim je utvrdio da se time povredilo načelo pravne sigurnosti, koje je sastavni deo prava podnosilaca predstavki na pravično suđenje. Pritužbe podnosilaca predstavki u smislu da je isto stanje imalo za posledicu i njihovu diskriminaciju, Ustavni sud je odbacio kao očigledno neosnovane, pošto sporne sudske odluke nisu bile donete na osnovu ličnih svojstava podnosilaca predstavki. Nije naloženo ponavljanje postupka. Gore navedene odluke odnosile su se na pitanja koja faktički nemaju veze sa ličnim svojstvom podnosilaca predstavki u ovom predmetu.

V. Zakon o parničnom postupku (objavljen u "Sl. glasniku RS", br. 125/04 i 111/09)

33. Član 2. stav 1. propisuje, između ostalog, da sve stranke imaju pravo na jednaku zaštitu njihovih prava.

34. Član 476. utvrđuje okolnosti u kojima se može doneti presuda zbog izostanka, na osnovu, između ostalog, propusta tuženog da se pojavi pred sudom uprkos tome što mu je uručen sudski poziv.

35. Član 422.10 propisuje da se postupak može ponovo pokrenuti ako Evropski sud za ljudska prava donese presudu u odnosu na Srbiju u vezi sa istim ili sličnim pravnim pitanjem.

G. Zakon o uređenju sudova (objavljen u "Sl. glasniku RS", br. 63/01, 42/02, 27/03, 29/04, 101/05 i 46/06)

36. Član 40. st. 2. i 3. propisuje, između ostalog, da se sednica odeljenja Vrhovnog suda održava ako postoji neko pitanje u vezi sa doslednošću njegove sudske prakse. Pravna shvatanja usvojena na osnovu toga su obavezujuća za veća odnosnog odeljenja.

D. Pravilnik o naknadi putnih i drugih troškova u Vojsci Jugoslavije (objavljen u "Vojnom službenom glasniku", br. 38/93, 23/93, 3/97, 11/97, 12/98, 6/99 i 7/99)

37. Ovaj pravilnik utvrđuje relevantne pojedinosti u vezi sa nadoknadom troškova nastalih u vezi sa vojnom službom.

Đ. Zakon o obligacionim odnosima (objavljen u "Službenom listu Socijalističke Federativne Republike Jugoslavije, br. 29/78, 39/85, 45/89, 57/89 i "Službenom listu Savezne Republike Jugoslavije, broj 31/93)

38. Član 360. stav 3. propisuje da se sudovi ne moraju, tokom postupka pred njima, obazirati na zastarelost osim ako se dužnik nije pozvao na nju.

39. Član 371. propisuje da je opšti rok zastarelosti za parnične tužbe deset godina, ukoliko nije drugačije predviđeno.

40. Član 376. st. 1. i 2. propisuje, između ostalog, da je rok zastarelosti zahteva za naknadu tri godine od trenutka kada je podnosilac zahteva saznao za štetu, ali da je, u svakom slučaju, apsolutna zastarelost pet godina od nastanka štete.

41. Članovi 387. i 388. propisuju, između ostalog, da se rok zastarelosti prekida kada dužnik prizna predmetni zahtev, direktno ili indirektno, kao i kada podnosilac zahteva podnese parničnu tužbu s tim u vezi.

42. Član 392 §§ 1-3 propisuje, između ostalog, da je dejstvo takvog prekida da važeći period zastarelosti počinje da teče kao novi od trenutka kada dužnik prihvati predmetni zahtev, odnosno od završetka građanske parnice.

Ž. Pravna shvatanja koja je usvojio Vrhovni sud

43. Vrhovni sud je 26. maja 2003. godine utvrdio, između ostalog, da, potpuno odvojeno od nadležnosti upravnih organa u vezi sa zahtevima rezervista za dnevnicama, parnični sudovi imaju nadležnost da odlučuju o osnovanosti u svim odnosnim predmetima u kojima oni traže naknadu štete (videti stav 40. u gornjem tekstu) na osnovu protivzakonitog akta Države (pravno shvatanje Građanskog odeljenja Vrhovnog suda Srbije utvrđeno na sednici od 26. maja 2003. godine, objavljeno u Biltenu Vrhovnog suda broj 1/04).

44. Vrhovni sud je 6. aprila 2004. godine u suštini ponovo potvrdio pravno shvatanje od 26. maja 2003. godine, proširujući njegovu primenu na određena druga "prava na osnovu službe u vojsci". On je takođe konstatovao da je u međuvremenu bilo određene nedoslednosti pred sudovima (pravno shvatanje Građanskog odeljenja Vrhovnog suda utvrđeno na sednici od 6. aprila 2004. godine, objavljeno u "Biltenu Vrhovnog suda", broj 1/04).

PRAVO

I. ZDRUŽIVANjE PREDSTAVKI

45. Sud smatra da bi, u skladu sa Pravilom 42 stav 1. Poslovnika Suda, predstavke trebalo združiti, s obzirom na slično činjenično i pravno stanje.

II. NAVODNA POVREDA ČLANA 6. STAV 1. KONVENCIJE

46. Prema članu 6. stav 1. Konvencije, podnosioci predstavki su se žalili zbog nedosledne sudske prakse sudova u Srbiji, posebno zbog toga što je Apelacioni sud u Nišu odbio njihove zahteve i što su drugi parnični sudovi usvojili identične zahteve drugih rezervista na osnovu drugačijeg tumačenja važećih rokova zastarelosti.

47. Član 6. stav 1, u relevantnom delu, glasi kako sledi:

"Svako, tokom odlučivanja o njegovim građanskim pravima i obavezama ..., ima pravo na pravičnu ... raspravu ... pred nezavisnim ... sudom..."

A. Navodi stranaka

48. Vlada je navela da je Ustavni sud do sada presudio u dvadeset tri slučaja kao što je slučaj podnosilaca predstavki. U dvadeset jednom od ovih slučajeva, u relevantnom delu, on je odbio pritužbe, a u preostala dva pritužbe je odbacio iz procesnih razloga. Vlada je, međutim, ostala pri stavu da nijedan od podnosilaca predstavki u tim slučajevima nije propisno tvrdio i/ili dokumentovao pritužbe na nedoslednost sudske prakse (videti, na primer, st. 28-30. u gornjem tekstu).

49. Vlada je dalje Sudu dostavila primerak odluke Ustavnog suda od 8. marta 2012. godine (videti stav 31. u gornjem tekstu), koja je, kako je tvrdila, primer delotvornosti ustavne žalbe, iako u malo drugačijem kontekstu.

50. Pošto je rešavanje žalbe podnosilaca predstavki u toku pred Ustavnim sudom, Vlada je ostala pri stavu da su njihove pritužbe preuranjene u smislu člana 35. stav 1. Konvencije.

51. Alternativno, Vlada je tvrdila da činjenice konkretnog slučaja jasno ukazuju da nije bilo povrede člana 6. stav 1. Konvencije. Posebno: (i) Vrhovni sud je usvojio dva pravna shvatanja, 2003. godine, odnosno 2004. godine, u kojima se navodi da bi trebalo da se primene rokovi zastarelosti od tri/pet godina; (ii) ona je 2009. godine usvojila posebno pravno shvatanje u tom smislu, kojim se uklanja preostala neizvesnost; (iii) od tog vremena domaća pravna praksa po ovom pitanju je dosledna, tj. prvostepeni i drugostepeni sudovi jedinstveno su primenjivali rokove zastarelosti od tri/pet godina, sem u uzgrednoj presudi zbog izostanka donetoj pred prvostepenim sudom gde nadležan parnični sud nije mogao da uzme u obzir rok zastarelosti zbog propusta tuženog da mu na to uloži prigovor. Vlada je zaključila da je zbog toga podnosiocima predstavki od početka trebalo da bude jasno da će njihovi zahtevi biti odbačeni kao zastareli.

52. Najzad, Vlada je navela da preporuka sadržana u dopisu Ministarstva ekonomije od 16. marta 2009. godine inače nije primenjena (videti st. 25. i 26. u gornjem tekstu). Ona prema tome nije relevantna za predmetni slučaj.

53. Zapažanja podnosilaca predstavki, posle dostavljanja njihovog predmeta Vladi, podneta su po isteku roka koji je Sud utvrdio. Predsednik Veća je zbog toga odlučio da, prema Pravilu 38 stav 1. Poslovnika Suda, ona ne bi trebalo da budu uključena u spis predmeta koji će Sud razmatrati (videti takođe stav 20. Praktičnog uputstva o pisanim podnescima). Sva ažuriranja činjenica su, međutim, priključena spisima i prosleđena Vladi radi informacije.

B. Ocena Suda

54. U nedavnoj presudi Velikog veća u predmetu Nejdet Şahin i Perihan Şahin protiv Turske ([VV], broj 13279/05, 20. oktobar 2011. godine), Sud je podsetio na glavna načela koja se primenjuju u predmetima u vezi sa pitanjem protivrečnih sudskih odluka (st. 49-58). Ona se mogu sumirati na sledeći način:

(i) Uloga Suda nije da se bavi činjeničnim ili pravnim pogreškama koje je navodno učinio nacionalni sud osim i u onoj meri u kojoj su povređena prava zaštićena Konvencijom (videti García Ruiz protiv Španije [VV], broj 30544/96, stav 28., ECHR 1999-I). Na isti način, nije zadatak Suda da upoređuje, sem u slučaju očigledne proizvoljnosti, različite odluke domaćih sudova, čak i kada su donete u naizgled sličnim postupcima, s obzirom da se nezavisnost ovih sudova mora poštovati (videti Ādamsons protiv Latvia, broj 3669/03, stav 118., 24. jun 2008. godine);

(ii) Postojanje suprotnih sudskih odluka je stalna karakteristika pravnih sistema koji se zasnivaju na mreži sudećih i žalbenih sudova, sa nadležnošću na određenoj teritoriji. Takve razlike mogu se javiti u okviru istog suda. Ovo se samo po sebi ne može smatrati suprotno Konvenciji (videti Santos Pinto protiv Portugala, broj 39005/04, stav 41, 20. maj 2008. godine, i Tudor Tudor, citiran u gornjem tekstu, stav 29.);

(iii) Kriterijumi kojima se Sud rukovodi prilikom ocene da li su suprotne odluke različitih domaćih sudova, koji su odlučivali u poslednjoj instanci, u saglasnosti sa pravom na pravično suđenje prema članu 6. stav 1. Konvencije, sastoji se u ustanovljavanju da li postoje "duboke i dugotrajne razlike" u sudskoj praksi domaćih sudova, da li domaće pravo predviđa mehanizam za prevazilaženje ovih razlika, te da li se taj mehanizam primenjuje i kakav je efekat te primene (videti Iordan Iordanov i drugi, citiran u gornjem tekstu, st. 49-50; videti takođe Beian (broj 1), citiran u gornjem tekstu, st. 34-40; Ştefan i Ştef protiv Rumunije, br. 24428/03 i 26977/03, st. 33-36, 27. januar 2009. godine; Schwarzkopf i Taussik, citiran u gornjem tekstu, 2. decembar 2008. godine; Tudor Tudor, citiran u gornjem tekstu, stav 31.; i Ştefănică i drugi, citiran u gornjem tekstu, stav 36.);

(iv) Ocena Suda zasniva se takođe i na principu pravne sigurnosti koji je implicitno sadržan u svim članovima Konvencije i predstavlja suštinski aspekt vladavine prava (videti, među drugim autoritetima, Beian (broj 1), citiran u gornjem tekstu, stav 39.; Iordan Iordanov i drugi, citiran u gornjem tekstu, stav 47.; i Ştefănică i drugi, citiran u gornjem tekstu, stav 31.);

(v) Princip pravne sigurnosti garantuje, između ostalog, izvesnu stabilnost i doprinosi poverenju javnosti u sudove. Opstajanje protivrečnih sudskih odluka, s druge strane, može dovesti do pravne nesigurnosti koja bi verovatno dovela do umanjenja poverenja javnosti u pravni sistem, pri čemu je jasno da je takvo poverenje jedan od suštinskih elemenata države koja se zasniva na vladavini prava (videti Paduraru protiv Rumunije, stav 98., broj 63252/00, ECHR 2005-XII (izvodi); Vinčić i drugi protiv Srbije, br. 44698/06 i drugi, stav 56., 1. decembar 2009. godine; i Ştefănică i drugi, citirani u gornjem tekstu, stav 38.);

(vi) Međutim, zahtevi za pravnom sigurnošću i zaštitom legitimnog poverenja javnosti, ne daju stečeno pravo na doslednost sudske prakse (videti Unédic protiv Francuske, broj 20153/04, stav 74., 18. decembar 2008. godine). Razvoj sudske prakse nije sam po sebi protivrečan ispravnoj primeni pravde jer propust da se održi dinamičan i razvojni pristup mogao bi dovesti do rizika ometanja reforme ili napretka (videti Atanasovski protiv Bivše Jugoslovenske Republike Makedonije, broj 36815/03, stav 38., 14. januar 2010. godine).

55. Ako se vratimo na predmetni slučaj, Sud prvo primećuje da su se podnosioci predstavki žalili na odbijanje njihovih zahteva od strane Apelacionog suda u Nišu i usvajanje od strane drugih parničnih sudova identičnih zahteva koje su podneli drugi rezervisti na osnovu drugačijeg tumačenja važećih rokova zastarelosti.

56. Drugo, jasno je da je po ovom pitanju postojala protivrečna sudska praksa u periodu od 2002. godine do početka marta 2009. godine, a možda i posle toga, ali je izgleda od februara 2010. godine ona delotvorno usaglašena na drugostepenoj instanci u skladu sa pravnim shvatanjima Vrhovnog suda iz 2003. godine i 2004. godine, tj. doslednom primenom rokova zastarelosti od tri/pet godina, a ne opšteg roka od deset godina (videti st. 15-18, 39. i 40. u gornjem tekstu). U tom kontekstu od malog je značaja da li je Vrhovni sud 2009. godine usvojio dodatno pravno shvatanje (videti stav 17. u gornjem tekstu).

57. Treće, podnosioci predstavki su zahtev podneli 26. marta 2009. godine, dok je Osnovni sud doneo presudu protiv njih 8. jula 2010. godine, primenivši rok zastarelosti od tri godine (videti st. 10. i 11. u gornjem tekstu). Prema tome, proizlazi da je relevantna praksa drugostepenih sudova usaglašena manje od godinu dana posle podnošenja tužbe podnosilaca predstavki i, u svakom slučaju, više od četiri meseca pre donošenja prvostepene presude u njihovom slučaju.

58. Četvrto, uočava se da je 17. jula 2010. godine Osnovni sud u Leskovcu doneo presudu zbog izostanka u korist jednog rezerviste, tj. presudu na osnovu propusta tuženog da se pojavi pred sudom iako je uredno pozvan (videti stav 34. u gornjem tekstu). Međutim, prema informacijama stranaka, nema dokaza da je ova presuda postala pravosnažna (videti stav 20. u gornjem tekstu). Dalje se uočava da, kao što je Vlada istakla, član 360. stav 3. Zakona o obligacionim odnosima propisuje da parnični sudovi ne mogu, u toku postupka pred njima, uzimati u obzir rok zastarelosti ukoliko dužnik nije istakao prigovor u tom smislu (videti stav 38. u gornjem tekstu). Nema naznake da je u predmetnom slučaju dužnik/tuženi to učinio. Sud najzad primećuje da je navedena presuda Osnovnog suda u Leskovcu ta koja bi se pre mogla smatrati izuzetkom u odnosu na sudsku praksu koja je već bila usaglašena do februara 2010. godine, a ne obrnuto (videti, mutatis mutandis, Tomić i drugi protiv Crne Gore, br. 18650/09 i drugi, stav 57., 17. april 2012. godine, još nije pravosnažna).

59. Peto, međutim, bez obzira na dopis od 16. marta koji je pripremilo Ministarstvo ekonomije i čiji je sadržaj za žaljenje, on je bio nebitan za pritužbe podnosilaca predstavki pošto se odnosi na drugačiju vrstu predmeta i, u svakom slučaju, nije nikada ni primenjen (videti st. 25. i 26. u gornjem tekstu).

60. U takvim okolnostima, ne može se reći, bar u onoj meri u kojoj se radi o podnosiocima predstavki, da je u odnosnoj sudskoj praksi bilo "dubokih i dugotrajnih razlika", niti je to dovelo do pravne nesigurnosti u posmatranom periodu. Prema tome, Sud smatra da su pritužbe podnosilaca predstavki s tim u vezi očigledno neosnovane i da se moraju odbaciti u skladu sa članom 35. st. 3 (a) i 4. Konvencije.

61. Sud dalje smatra da u svetlu ovog zaključka nije neophodno da se donese odluka o primedbi Vlade da li bi iste pritužbe trebalo odbaciti kao preuranjene.

III. NAVODNA POVREDA ČLANA 14 KONVENCIJE

62. Podnosioci predstavki su se dalje žalili zbog diskriminacije na osnovu Sporazuma od 11. januara 2008. godine (videti st. 8 i 21 u gornjem tekstu). Oni su se tu oslonili na član 14. Konvencije.

63. Sud je ove pritužbe uputio Vladi prema članu 14. Konvencije u vezi sa članom 1. Protokola broj 1.

64. Navedene dve odredbe glase kako sledi:

Član 14. Konvencije

"Uživanje prava i sloboda predviđenih u ovoj Konvenciji obezbeđuje se bez diskriminacije po bilo kom osnovu, kao što su pol, rasa, boja kože, jezik, veroispovest, političko ili drugo mišljenje, nacionalno ili socijalno poreklo, povezanost s nekom nacionalnom manjinom, imovina, rođenje ili drugi status."

Član 1. Protokola broj 1

"Svako fizičko i pravno lice ima pravo na neometano uživanje svoje imovine. Niko ne može biti lišen svoje imovine, osim u javnom interesu i pod uslovima predviđenim zakonom i opštim načelima međunarodnog prava.

Prethodne odredbe, međutim, ni na koji način ne utiču na pravo države da primenjuje zakone koje smatra potrebnim da bi regulisala korišćenje imovine u skladu s opštim interesima ili da bi obezbedila naplatu poreza ili drugih dažbina ili kazni."

A. Dopuštenost

65. Vlada je tvrdila da bi pritužbe podnosilaca predstavki trebalo odbaciti kao preuranjene pošto je rešavanje po njihovoj žalbi pred Ustavnim sudom u toku.

66. S tim u vezi oni su se pozvali na odluku Ustavnog suda Už. 2901/10 od 17. februara 2011. godine, primetivši da se u njoj položaj podnosilaca žalbe ne poredi sa položajem rezervista koji su dobili naknadu na osnovu Sporazuma od 11. januara 2008. godine pošto nije bilo dokaza da su podnosioci žalbe ikada tražili da zaključe sporazum ove vrste sa Vladom (videti stav 29. u gornjem tekstu). Međutim, u brojnim drugim predmetima Ustavni sud je stalno presuđivao u korist podnosilaca žalbi (videti st. 31. i 32. u gornjem tekstu).

67. U svojim podnescima pre dostavljanja predmetnog slučaja Vladi, podnosioci predstavki su ostali pri stavu da, i pored toga što su je upotrebili, ustavna žalba ne može, u posebnim okolnostima njihovog predmeta, da se smatra delotvornim pravnim sredstvom.

68. Sud podseća da prema članu 35. stav 1. Konvencije, on može da se bavi nekom predstavkom tek pošto su iscrpljena sva domaća pravna sredstva. Svrha člana 35. je da državama ugovornicama pruži priliku da spreče ili isprave navodne povrede protiv njih pre nego što se te tvrdnje proslede Sudu (videti, na primer, Mifsud protiv Francuske (odluka) [VV], broj 57220/00, stav 15., ECHR 2002-VIII). Obaveza iscrpljenja domaćih pravnih sredstava zahteva od podnosioca predstavke da normalno koristi pravna sredstva koja su delotvorna, dovoljna i dostupna u pogledu povreda njegovih ili njenih prava prema Konvenciji. Da bi bilo delotvorno, pravno sredstvo mora biti u stanju da direktno ispravi predmetno stanje stvari (videti Balogh protiv Mađarske, broj 47940/99, stav 30., 20. jul 2004. godine).

69. U pogledu tereta dokazivanja, na Vladi, koja tvrdi da nisu iscrpljena domaća pravna sredstva, je da zadovolji Sud da je pravno sredstvo bilo delotvorno, dostupno i u teoriji i u praksi u relevantnom trenutku (videti, između ostalog, Vernillo protiv Francuske, presuda od 20. februara 1991. godine, serija A broj 198, str. 11-12, stav 27., i Dalia protiv Francuske, presuda od 19. februara 1998. godine, Izveštaji 1998-I, str. 87-88, stav 38.). Jednom, kada je ovaj teret dokaza zadovoljen, na podnosiocu predstavke je da ustanovi da je pravno sredstvo koje je Vlada ponudila zapravo iscrpljeno ili da je iz nekog razloga neadekvatno i nedelotvorno u posebnim okolnostima i da su postojale posebne okolnosti koje su njega ili nju oslobađale tog zahteva (videti Dankevich protiv Ukrajine, broj 40679/98, stav 107., 29. april 2003. godine).

70. U vezi sa pravnim sistemima koji pružaju ustavnu zaštitu osnovnih ljudskih prava i sloboda, Sud primećuje da je, u načelu, na oštećenom pojedincu da proveri obim te zaštite (videti Vinčić i drugi protiv Srbije, citiran u gornjem tekstu, stav 51.).

71. Ako se vratimo na predmetni slučaj, Sud primećuje da se pritužbe podnosilaca predstavki pred njim odnose na diskriminaciju koja proističe iz Sporazuma od 11. januara 2008. godine, koje se treba razlikovati od eventualnih posebnih pritužbi u smislu da je sporna nedosledna sudska praksa imala za posledicu diskriminaciju rezervista pred samim parničnim sudovima (videti, na primer, st. 31. i 32. u gornjem tekstu).

72. Dalje, prema informacijama koje su Sudu bile dostupne, pritužbe kao što su pritužbe podnosilaca predstavki podnosioci žalbe su posebno uložili u predmetu Už. 2901/10, ali ih je Ustavni sud 17. februara 2011. godine ignorisao, ne ponudivši nikakvu suštinsku ocenu tog pitanja (videti stav 29. u gornjem tekstu). Zaista, Vlada je to priznala u svojim zapažanjima, ali je ostala pri stavu da nema dokaza da su podnosioci žalbe u tim predmetima uopšte tražili da zaključe sporazum kao što je Sporazum od 11. januara 2008. godine. Međutim, ova tvrdnja, čak i pod pretpostavkom da je relevantna za podnosioce predstavki u predmetnom slučaju, ne izvlači se na osnovu činjenica pošto su između Vlade i rezervista, generalno, vođeni dugotrajni pregovori, ali bez rezultata, o proširenju načela prihvaćenih 11. januara 2008. godine i na sve druge, a podnosioci predstavki lično su jasno pokazali da se drže ovog stava time što su 26. marta 2009. godine pokrenuli parnični postupak (videti st. 8, 23 i 10 u gornjem tekstu, tim redom).

73. Najzad, preostala praksa Ustavnog suda na koju se Vlada pozvala je irelevantna pošto se ona odnosi na nedoslednu sudsku praksu i/ili svaku diskriminaciju koja proizlazi samo iz njene nedoslednosti, ili na pitanja koja u potpunosti nisu vezana za situaciju podnosilaca predstavki u konkretnom slučaju. U svakom slučaju, čak i u tim slučajevima Ustavni sud nije utvrdio nikakvu diskriminaciju (videti st. 31. i 32. u gornjem tekstu).

74. U takvim okolnostima, jasno je da uprkos činjenici da "bi ustavnu žalbu trebalo, u načelu, smatrati delotvornim domaćim pravnim sredstvom u okviru značenja člana 35. stav 1. Konvencije u odnosu na sve predstavke podnete [protiv Srbije] od 7. avgusta 2008. godine" (videti Vinčić i drugi protiv Srbije, citiran u gornjem tekstu, stav 51.), ovaj poseban put naknade ne može se smatrati delotvornim u vezi sa predmetima koji uključuju pritužbe kao što su pritužbe koje su istakli podnosioci predstavki.

75. Sud, zbog toga, odbacuje primedbu Vlade s tim u vezi. Štaviše, on nalazi da pritužbe podnosilaca predstavki nisu očigledno neosnovane u okviru značenja člana 35. stav 3. Konvencije. Nije utvrđena nijedna druga osnova da se one proglase nedopuštenim. Zbog toga se one moraju proglasiti dopuštenim.

B. Osnovanost

1. Navodi stranaka

76. Vlada je tvrdila da podnosioci predstavki nisu bili diskriminisani.

77. Prvo, Sporazum od 11. januara 2008. godine pre se odnosio na jednu vrstu socijalne pomoći nego na isplatu dnevnica. Drugo, sredstva Vlade su ograničena, zbog čega je odlučeno da se pomogne najugroženijim rezervistima, tj. onima sa prebivalištem u najnerazvijenim opštinama Srbije. Treće, ti rezervisti su morali da se odreknu svih njihovih zahteva u vezi sa vojnom službom dok su podnosioci predstavki, kao i sva druga lica u njihovoj situaciji, zadržali mogućnost da se obrate parničnim sudovima radi naknade.

78. S obzirom na gore navedeno, prihvatajući da su podnosioci predstavki zaista bili drugačije tretirani u poređenju sa njihovim kolegama sa prijavljenim prebivalištem u jednoj od sedam opština, Vlada je tvrdila da je postojalo razumno i objektivno opravdanje za ovakvo postupanje.

79. Kao što je već primećeno, zapažanja podnosilaca predstavki posle dostavljanja njihovog predmeta Vladi podneta su po isteku roka koji je Sud odredio. Predsednik Veća je zbog toga odlučio, prema Pravilu 38 stav 1. Poslovnika Suda, da njih ne bi trebalo uključiti u spis predmeta koji će Sud razmatrati (videti takođe stav 20. Praktičnog uputstva o pisanim podnescima). Ažuriranje činjenica u spisu predmeta je međutim dozvoljeno i one su prosleđene Vladi radi informacije.

2. Relevantna načela

80. Sud podseća da član 14. dopunjava ostale materijalne odredbe Konvencije i Protokola, ali nije samostalan pošto se primenjuje isključivo u vezi sa "uživanjem prava i sloboda" zaštićenih tim odredbama. Primena člana 14. ne mora da pretpostavlja povredu jednog od materijalnih prava prema Konvenciji. Dovoljno je - a takođe i neophodno - da činjenice predmeta spadaju "u okvir" jednog ili više članova Konvencije (videti Burden protiv Ujedinjenog Kraljevstva [VV], broj 13378/05, stav 58., ECHR 2008-). Zabrana diskriminacije iz člana 14. stoga prevazilazi uživanje prava i sloboda koje svaka država mora da garantuje prema Konvenciji i Protokolima. Ona takođe važi za ona dodatna prava, koja spadaju u okvir bilo kog člana Konvencije, koja je država ugovornica dobrovoljno odlučila da ih obezbedi. Ovo načelo je dobro utvrđeno u sudskoj praksi Suda. Ono je prvi put izraženo u predmetu "u vezi sa određenim aspektima zakona o upotrebi jezika u obrazovanju u Belgiji" protiv Belgije (osnovanost) (presuda od 23. jula 1968. godine, serija A broj 6, stav 9.).

81. Sud je takođe utvrdio u svojoj sudskoj praksi da samo razlike u postupanju na osnovu karakteristike koja se može identifikovati, ili "položaja", mogu da se svedu na diskriminaciju u smislu člana 14. (Kjeldsen, Busk Madsen and Pedersen protiv Danske, 7. decembar 1976. godine, stav 56., serija A broj 23). Štaviše, da bi neko pitanje proisteklo iz člana 14. mora da postoji razlika u postupanju sa licima u analognim, ili relevantno sličnim situacijama (D.H. i drugi podnosioci predstavke protiv Republike Češke [VV], broj 57325/00, stav 175., ECHR 2007; Burden protiv Ujedinjenog Kraljevstva [VV], citiran u gornjem tekstu, stav 60.). Takva razlika u postupanju je diskriminatorna ako za nju ne postoji objektivno i razumno opravdanje, drugim rečima, ako ona ne teži legitimnom cilju ili ako ne postoji razuman odnos proporcionalnosti između upotrebljenih sredstava i cilja koji se nastoji ostvariti. Države ugovornice uživaju prostor za procenu u oceni da li i u kom obimu razlike u inače sličnim situacijama opravdavaju drugačije postupanje (Burden protiv Ujedinjenog Kraljevstva [VV], citiran u gornjem tekstu, stav 60.).

3. Ocena Suda

(a) Primena člana 14. Konvencije u vezi sa članom 1. Protokola broj 1

82. Sud primećuje da su dnevnice podnosilaca predstavki zvanično priznate kao neizmirena novčana obaveza Tužene države iz 1999. godine (videti stav 6. u gornjem tekstu). Sud takođe primećuje da su isplate na koje se poziva u Sporazumu od 11. januara 2008. godine, tj. isključenje podnosilaca iz tog sporazuma, same po sebi povezane sa pomenutim pravom (videti st. 8. i 21. u gornjem tekstu). Prema tome, proizlazi da se pritužbe podnosilaca predstavki odnose na prava koja su "dovoljno novčane" prirode da spadaju u okvir člana 1. Protokola broj 1 (videti, mutatis mutandis, Willis protiv Ujedinjenog Kraljevstva, broj 36042/97, stav 36., ECHR 2002-IV).

83. Sud dalje smatra da, pošto su podnosioci predstavki navodno diskriminisani po osnovu razlike obuhvaćene članom 14. Konvencije, naime na osnovu njihovog prijavljenog prebivališta (videti, mutatis mutandis, Carson i drugi protiv Ujedinjenog Kraljevstva [VV], broj 42184/05, stav 66., ECHR 2010), ta odredba se mora takođe primeniti na njihove pritužbe.

(b) Saglasnost sa članom 14. Konvencije uzeto zajedno sa članom 1. Protokola broj 1

84. Sud primećuje da su isplate na koje se odnosi Sporazum od 11. januara 2008. godine i koje je Vlada potvrdila 17. januara 2008. godine, jasno dnevnice, a ne socijalna pomoć dodeljena ugroženim licima. U tom smislu Sud u potpunosti podržava ocenu koje je dala Poverenica za zaštitu ravnopravnosti opisanu u stavu 23. u gornjem tekstu.

85. Dalje, navedeni Sporazum predviđao je da je rezervistima sa teritorija opština Kuršumlija, Lebane, Bojnik, Žitorađa, Doljevac, Prokuplje i Blace zagarantovana postepena isplata dela njihovih prava. Ove opštine su očigledno izabrane zbog njihovog "statusa nerazvijenih", što podrazumeva socijalnu ugroženost rezervista. Sami rezervisti, međutim, nisu bili u obavezi da prilože nijedan dokaz iz koga bi se utvrdilo njihovo imovno stanje, odnosno, socijalna ugroženost, dok podnosioci predstavki u predmetnom slučaju, kao i svi drugi rezervisti bez prijavljenog prebivališta u ovim opštinama, nisu mogli da dobiju pomoć prema Sporazumu, tj. naknadnoj odluci Vlade kojom ga potvrđuje, nezavisno od njihovih sredstava. Stoga, iako se prigovor Vlade u smislu ograničenih sredstava ne uzima olako, u kontekstu postojanja "legitimnog cilja", njen odgovor na čitavu situaciju bio je proizvoljan (videti stav 23. u gornjem tekstu).

86. Najzad, sugestija Vlade da su, za razliku od rezervista sa prebivalištem u jednoj od navedenih sedam opština, podnosioci predstavki imali priliku da se obrate parničnim sudovima radi naknade je okretanje u krug, pošto su podnosioci predstavki upravo pokušali da to urade, ali uzalud.

87. S obzirom na gore navedeno i bez obzira na prostor Države za procenu, Sud ne može a da ne zaključi da nije bilo "objektivnog i razumnog opravdanja" za drugačiji tretman podnosilaca predstavki samo na osnovu njihovog prebivališta. Prema tome, došlo je do povrede člana 14. Konvencije u vezi sa članom 1. Protokola broj 1.

IV. NAVODNA POVREDA ČLANA 1. PROTOKOLA BROJ 12

88. Pritužbe podnosilaca predstavki zbog diskriminacije Sud je takođe dostavio Vladi prema članu 1. Protokola broj 12.

89. Međutim, s obzirom na ono što je utvrdio prema članu 14. u gornjem tekstu, Sud ove pritužbe proglašava dopuštenim, ali smatra da se njihova osnovanost ne mora razmatrati posebno (videti, mutatis mutandis, Savez crkava "Riječ života" i drugi protiv Hrvatske, broj 7798/08, st. 114 i 115., 9. decembar 2010. godine).

V. ČLAN 41 KONVENCIJE

90. Član 41. Konvencije propisuje:

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

91. Svaki podnosilac predstavke tražio je 3.000 evra na ime pretrpljene materijalne i nematerijalne štete, kao i 250 evra za nastale troškove u vezi sa postupkom pred Sudom. Podnosioci predstavki su takođe primetili da bi se predmetni parnični postupak mogao ponoviti (videti stav 35. u gornjem tekstu).

92. Vlada je tvrdila da su ovi zahtevi zakasneli.

93. Sud primećuje da su zahtevi podnosilaca predstavki za pravičnu naknadu navedeni na obrascu predstavke, ali da su zapravo samo ponovljeni (dostavljeni poštom) 5. marta 2012. godine, četiri dana po isteku roka da se to uradi, koji je odredio sam Sud pošto je dobio početna zapažanja Vlade. Prema tome, podnosioci predstavki nisu poštovali Pravilo 60 st. 2. i 3. Poslovnika Suda, a ni stav 5. Praktičnog uputstva o zahtevima za pravičnu naknadu, koji, u relevantnom delu, predviđa da će Sud "takođe odbaciti zahteve navedene na obrascu predstavke koji međutim nisu ponovljeni u odgovarajućoj fazi postupka i zahteve podnete van roka". Zahtevi podnosilaca predstavki za pravičnu naknadu se zbog toga moraju odbiti.

VI. PRIMENA ČLANA 46. KONVENCIJE

94. Član 46. Konvencije propisuje:

"1. Visoke strane ugovornice se obavezuju da se povinuju pravosnažnoj presudi Suda u svakom predmetu u kome su stranke.

2. Pravosnažna presuda Suda se dostavlja Komitetu ministara koji nadgleda njeno izvršenje."

95. S obzirom na ove odredbe, proizlazi, između ostalog, da presuda kojom Sud nalazi povredu nameće državi zakonsku obavezu da ne samo isplati dodeljene sume podnosiocima predstavki putem pravične naknade, već i da izabere, uz nadzor Komiteta ministara, opšte i/ili, prema slučaju, pojedinačne mere koje će biti usvojene u domaćem pravnom sistemu da bi se okončala povreda koju je Sud utvrdio i da ispravi, koliko je moguće, njeno dejstvo (videti Scozzari i Giunta protiv Italije [VV], br. 39221/98 i 41963/98, stav 249., ECHR 2000-VIII).

96. S obzirom na gore navedeno, kao i na više od 3.000 predstavki trenutno pred Sudom kojima se postavlja isto pitanje diskriminacije (direktno ili indirektno), Tužena država mora, u roku od šest meseci od datuma kada ova presuda postane pravosnažna u skladu sa članom 44. stav 2. Konvencije, preduzeti sve odgovarajuće mere da obezbedi isplatu predmetnih dnevnica bez diskriminacije svima onima koji na njih imaju pravo. Podrazumeva se da u vezi sa tim može biti neophodna određena razumna i brza činjenična i/ili administrativna verifikacija.

97. U vezi sa sličnim predstavkama koje su već podnete Sudu, Sud odlučuje da odloži njihovo razmatranje u navedenom periodu. Ova odluka ne šteti ovlašćenju Suda da u svakom trenutku proglasi nedopuštenom bilo koji takav predmet ili da ga skine sa liste slučajeva u skladu sa Konvencijom.

 

IZ TIH RAZLOGA, SUD

 

1. odlučuje jednoglasno da predstavke združi;

2. proglašava većinom glasova pritužbe po članu 14. Konvencije u vezi sa članom 1. Protokola broj 1, kao i pritužbe prema članu 1. Protokola broj 12, dopuštenim;

3. proglašava jednoglasno preostale pritužbe nedopuštenim;

4. utvrđuje glasovima 6 prema 1 da je došlo do povrede člana 14. Konvencije u vezi sa članom 1. Protokola broj 1;

5. utvrđuje jednoglasno da nema potrebe da se pritužbe prema članu 1. Protokola broj 12 posebno razmatraju;

6. utvrđuje glasovima 6 prema 1 da Tužena vlada mora, u roku od šest meseci od datuma kada ova presuda postane pravosnažna u skladu sa članom 44. stav 2. Konvencije, preduzeti sve odgovarajuće mere da obezbedi isplatu predmetnih ratnih dnevnica bez diskriminacije svima onima koji na njih imaju pravo, pri čemu se podrazumeva da u vezi sa tim može biti neophodna određena razumna i brza činjenična i/ili administrativna verifikacija;

7. odlučuje većinom glasova da odloži, u periodu od šest meseci od datuma kada ova presuda postane pravosnažna, sve slične predstavke koje su već podnete Sudu, bez štete za ovlašćenje Suda da u svakom trenutku proglasi nedopuštenim svaki takav predmet ili da ga skine sa liste slučajeva u skladu sa Konvencijom;

8. Odbija jednoglasno zahteve podnosilaca predstavke za pravično zadovoljenje.

 

Sastavljeno na engleskom jeziku i dostavljeno u pisanoj formi na dan 28. avgusta 2012. godine, u skladu sa pravilom 77 st. 2. i 3. Poslovnika Suda.

Françoise Elens-Passos
Zamenik sekretara

 	
Françoise Tulkens
Predsednik

U skladu sa članom 45. stav 2. Konvencije i Pravilom 74 stav 2. Poslovnika Suda, odvojeno mišljenje sudije Sajó priloženo je uz ovu presudu.

F.T.

F.E.P.

DELIMIČNO SAGLASNO I DELIMIČNO IZDVOJENO MIŠLjENjE SUDIJE SAJÒ

Potpuno sam saglasan sa kolegama u vezi sa njihovim zaključkom da se pritužbe zbog navodne povrede člana 6. stav 1. Konvencije moraju odbaciti. Međutim, sa žaljenjem moram da izdvojim mišljenje o povredi člana 14. Konvencije u vezi sa članom 1. Protokola broj 1. Glasao sam protiv dopuštenosti pritužbe podnete s tim u vezi, delimično s obzirom na činjenice utvrđene u kontekstu dopuštenosti pritužbe prema članu 6. stav 1.

Žalba podnosilaca predstavke nalazi se pred Ustavnim sudom. U odnosu na Srbiju ustavna žalba smatra se uglavnom delotvornim pravnim sredstvom koje bi trebalo iscrpeti (Vinčić i drugi protiv Srbije, br. 44698/06 i druge, decembar 2009. godine). U tom predmetu Sud je naveo da bi "ustavnu žalbu trebalo u načelu smatrati delotvornim domaćim pravnim sredstvom ... u odnosu na sve podnosioce predstavki" (stav 51.). U postojećoj presudi navodi se navodi da je na Vladi da dokaže da je da pravni lek - ustavna žalba bila delotvorna u relevantnom trenutku. Ovaj stav zanemaruje činjenicu da je u predmetu Vinčić taj teret promenjen. Štaviše, ne može se dokazati negativno. Kao što je Vlada pokazala, Ustavni sud se bavio odlukama u vezi sa drugim rezervistima, s obzirom na nedoslednost sudske prakse. U predmetu u kome je odluka doneta 17. februara 2011. godine u kome su se podnosioci predstavke takođe pozvali na diskriminaciju (stav 29.), Ustavni sud je prihvatio da se pritužba može odnositi na pravo na jednaku zaštitu, ali je smatrao da je stvar zastarela. Ovo se odnosi kako na zahteve na osnovu člana 6. stav 1, kao i na zahteve na osnovu čl. 14. u vezi sa članom 1. Protokola broj 1.

Izgleda da je Sud mišljenja da je Sporazumom iz 2008. godine o isplati nekim grupama rezervista stvoreno pravo na koje se ne može primeniti rok zastarevanja. Naravno, pravna priroda Sporazuma i mogućnost njegove primene na podnosioce predstavki su pitanja koja se blisko odnose na pitanja tumačenja domaćeg prava. Nije na međunarodnom sudu da nudi svoje tumačenje ovog prava u odsustvu domaćeg tumačenja, posebno imajući u vidu da Ustavni sud razmatra ovo pitanje.

Čak i ako pretpostavimo da je predstavka dopuštena, nisam siguran da se član 14. može primeniti, pošto u predmetnom slučaju nema prava na imovinu koje bi iniciralo primenu člana 14. U stavu 82. Sud konstatuje da su "dnevnice podnosilaca predstavki zvanično priznate kao preostala obaveza države iz 1999. godine (videti stav 6. u gornjem tekstu)", i navodi da se pritužbe podnosilaca predstavki tiču prava koja su "dovoljno novčane" prirode da spadaju u okvir člana 1. Protokola broj 1 (videti, mutatis mutandis, Willis protiv Ujedinjenog Kraljevstva, broj 36042/97, stav 36., ECHR 2002-IV). U predmetu Willis, međutim, iznos i uslovi primenjivosti zakonski definisane pomoći nisu osporeni, već samo da podnosilac predstavke na nju nije imao pravo po osnovu diskriminacije. Predmetni slučaj je drugačiji. "Zahtev" može predstavljati "imovinu" u smislu člana 1. Protokola broj 1 ako je dovoljno utvrđen da se može izvršiti (Stran Greek Refineries i Stratis Andreadis protiv Grčke, 9. decembar 1994. godine, stav 59., serija A broj 301-B). Nijedan sud nikada nije u korist podnosilaca usvojio tužbeni zahtev, čije pravo ostaje nepriznato; niti oni imaju priznat poseban zahtev koje nije izvršen samo zbog zastarelosti. Nijedan sud nije priznao neki određeni zahtev. Prvostepeni sud je samo priznao da tužbeni zahtev ima pravnu prirodu zahteva za naknadu štete, ali nije mogao da odluči o njegovoj osnovanosti (naime, da li su podnosioci predstavki imali pravo na dati iznos naknade ili ne), zbog toga što je bio sprečen da to učini usled ispravnog stava o nastupanju zastarelosti. Stoga, zahtev podnosilaca predstavke za naknadu štete ostaje spekulativan.

Može se, naravno, tvrditi da su podnosioci predstavki imali legitimno očekivanje prema Sporazumu. U tom kontekstu, najmanje dokazivo, rok zastarelosti se ne bi primenio. U tom slučaju, međutim, Sud bi trebalo da sačeka na pravosnažnu presudu Ustavnog suda, takođe s obzirom na činjenicu da u onoj meri u kojoj je Sporazum važio za podnosioce predstavki (predmet spora), sigurno ga je trebalo sprovesti postepeno. Postoji radna grupa sa zadatkom da obradi zahteve svih rezervista, mada nije jasno da li je ta grupa zadužena da postupa ex gratia ili da priznaje određene zahteve. S obzirom na prima facie povoljnije postupanje sa zahtevima nekih drugih rezervista, potpuno uvažavam i razumem stav mojih kolega, ali smatram da je u okolnostima ovog slučaja, čak i s obzirom na uznemirujuća odugovlačenja, trebalo da prevagne princip supsidijarnosti.