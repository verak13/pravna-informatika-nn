Presuda Evropskog suda za ljudska prava

Presuda je objavljena u "Službenom glasniku RS", br. 39/2009 od 26.5.2009. godine.

SAVET EVROPE
EVROPSKI SUD ZA LjUDSKA PRAVA

DRUGO ODELjENjE

PREDMET BIJELIĆ protiv CRNE GORE I SRBIJE

(Predstavka broj 11890/05)
PRESUDA
STRAZBUR
28. april 2009. godine

 

Ova presuda će postati pravosnažna u okolnostima predviđenim članom 44. stav 2. Konvencije. Moguće su redaktorske promene.

 

U predmetu Bijelić protiv Crne Gore i Srbije, Evropski sud za ljudska prava (Drugo odeljenje), na sednici veća u sastavu:

Françoise Tulkens, predsednik,

Ireneu Cabral Barreto,

Vladimiro Zagrebelsky,

Danute Jočiene,

Dragoljub Popović,

Nona Tsotsoria

Nebojša Vučinić, sudije,

i Sally Dollé, sekretar Odeljenja,

Posle razmatranja na zatvorenoj sednici 7. aprila 2009. godine,

Izriče sledeću presudu, koja je doneta tog dana:

POSTUPAK

1. Predmet je formiran na osnovu predstavke (broj 11890/05) protiv Državne Zajednice Srbija i Crna Gora, koju su Sudu podnele po članu 34. Konvencije za zaštitu ljudskih prava i osnovnih sloboda (u daljem tekstu: "Konvencija"), gđa Nadežda Bijelić (u daljem tekstu: "prva podnositeljka predstavke"), gđa Svetlana Bijelić (u daljem tekstu: "druga podnositeljka predstavke") i gđa Ljiljana Bijelić (u daljem tekstu: "treća podnositeljka predstavke"), sve državljanke Srbije, dana 24. marta 2005. godine, odnosno 31. januara 2006. godine.

2. Podnositeljke predstavke su se posebno žalile na neizvršenje pravosnažnog rešenja o iseljenju i zbog nemogućnosti da zbog toga žive u predmetnom stanu.

3. U vezi sa prvom podnositeljkom predstavke, dana 28. novembra 2005. godine, a u vezi sa druge dve podnositeljke, koje su naknadno priznate kao podnositeljke predstavke, dana 7. februara 2006. godine, Vlada Državne Zajednice Srbija i Crna Gora je obaveštena o njihovim pritužbama.

4. Navedena Vlada je 7. aprila 2006. godine dostavila pisana zapažanja, a podnositeljke predstavke su odgovorile 22. maja 2006. godine.

5. Crna Gora je 3. juna 2006. godine proglasila nezavisnost.

6. Sud je 27. juna 2006. godine odlučio da odloži razmatranje predstavke dok se čeka na razjašnjenje relevantnih pitanja (videti, st. 53-56. u daljem tekstu).

7. U odgovoru na pitanja Suda, podnositeljke predstavke su 9. avgusta 2007. godine navele da žele da nastave postupak i protiv Crne Gore i protiv Srbije, kao dve nezavisne države.

8. Podnositeljke predstavke je zastupao g. M. Savatović, advokat iz Beograda. Vladu Crne Gore je zastupao Ministar pravde, g. M. Radović, a Vladu Srbije njen zastupnik, g. S. Carić.

9. Predsednik Drugog odeljenja je 10. aprila 2008. godine odlučio da u celini ponovo obavesti Vlade Crne Gore, odnosno Srbije o predstavci, obaveštavajući ih da se prethodna zapažanja koje su strane dostavile, iz razloga jasnoće, neće uzeti u obzir. Odlučeno je, takođe, da se osnovanost predstavke razmatra istovremeno sa njenom dopuštenošću (član 29. stav 3). Na međusobna zapažanja strane su odgovorile u pisanoj formi. Osim toga, dobijeni su i komentari treće strane, od Venecijanske komisije i Akcije za ljudska prava, nevladine organizacije za ljudska prava iz Crne Gore, koje su obe dobile odobrenje da intervenišu u skladu sa članom 36. stav 2. Konvencije i Pravilom 44 stav 2(a) Poslovnika Suda. Strane su odgovorile na ove komentare (Pravilo 44 stav 5).

ČINjENICE

I. OKOLNOSTI PREDMETA

10. Prva, druga i treća podnositeljka predstavke su rođene 1950. godine, 1973. godine, odnosno 1971. godine i trenutno žive u Beogradu, Srbija.

11. Činjenice predmeta, kako su ih dostavile strane, mogu se sumirati kako sledi.

A. Parnični postupak radi iseljenja

12. Prva podnositeljka predstavke, njen suprug i druge dve podnositeljke predstavke su bili nosioci, odnosno korisnici stanarskog prava za stan u Podgorici, Crna Gora, gde su živeli.

13. Prva podnositeljka predstavke i njen suprug su se razveli 1989. godine, a njoj je dodeljeno starateljstvo za druge dve podnositeljke predstavke.

14. Prva podnositeljka predstavke je 26. januara 1994. godine dobila odluku Osnovnog suda u Podgorici kojom se ona proglašava za jedinog nosioca stanarskog prava za porodični stan. Osim toga, njenom bivšem suprugu (u daljem tekstu: "tuženi") je naloženo da napusti stan u roku od petnaest dana od datuma kada odluka postane pravosnažna.

15. Viši sud u Podgorici je 27. aprila 1994. godine potvrdio odluku Osnovnog suda po žalbi, čime je ona postala pravosnažna.

B. Izvršni postupak

16. S obzirom da tuženi nije ispoštovao rešenje suda da napusti stan, prva podnositeljka predstavke je 31. maja 1994. godine pokrenula izvršni postupak kod Osnovnog suda.

17. Rešenje o izvršenju je doneto istog dana.

18. Sudski izvršitelji su 8. jula 1994. godine pokušali da isele tuženog zajedno sa njegovom novom ženom i malom decom, ali je iseljenje odloženo zato što je on pretio da će upotrebiti silu.

19. Oni su ponovo pokušali 14. jula 1994. godine, ovog puta uz pomoć policije, ali je očigledno planirano iseljenje odloženo iz istog razloga.

20. Prva podnositeljka predstavke je 15. jula 1994. godine kupila taj stan i postala njegov vlasnik.

21. Sudski izvršitelji i policija još jednom nisu uspeli da isele tuženog koji je stalno pretio prvoj podnositeljki predstavke oružjem u njihovom prisustvu. Ispostavilo se da je u stanu u to vreme bilo i drugog oružja, municije, pa čak i jedna bomba. Policija je odvela tuženog u stanicu, ali ga je ubrzo pustila na slobodu bez podnošenja krivične prijave.

22. Još dva planirana iseljenja nisu uspela 28. novembra 1994. godine i 16. marta 1995. godine, a ovo drugo zbog "zahteva tuženog za obezbeđenje socijalne pomoći" u vezi sa malom decom.

23. Prva podnositeljka predstavke je 23. oktobra 1995. godine poklonila stan drugoj i trećoj podnositeljki predstavke.

24. Još dva planirana iseljenja nisu uspela 3. juna 1996. godine, odnosno 1. avgusta 1996. godine.

25. Ministarstvo pravde je 3. juna 1998. godine obavestilo prvu podnositeljku predstavke da je Osnovni sud odredio obavezu da se rešenje o iseljenju izvrši do kraja meseca.

26. Još dva planirana iseljenja nisu uspela 27. oktobra 1998. godine, odnosno 1. novembra 1999. godine.

27. U međuvremenu, Direkcija za nekretnine je 13. avgusta 1999. godine donela zvanično rešenje kojim se potvrđuje da su druga i treća podnositeljka predstavke novi vlasnici predmetnog stana.

28. Pokušaj još jednog iseljenja nije uspeo u martu 2004. godine. U prisustvu policijskih službenika, vatrogasaca, službe hitne pomoći, sudskih izvršitelja i samog izvršnog sudije, kao i njegove žene i njihove dece, tuženi je pretio da će ceo stan dići u vazduh. Iseljenju su se, takođe, suprotstavili njegovi susedi, a neki od njih su čak otišli tako daleko da su se fizički suprotstavili policiji.

29. Prva podnositeljka se godinama žalila brojnim državnim organima zbog neizvršenja presude donete u njenu korist, ali uzalud.

30. Još jedno iseljenje planirano za 9. februar 2006. godine nije uspelo zato što je tuženi pretio da će pre "proliti krv" nego što će ga iseliti.

31. Izvršni sudija je 5. maja 2006. godine, odnosno 31. januara 2007. godine uputio dopise Ministarstvu unutrašnjih poslova, tražeći pomoć.

32. Na sastanku sa policijom 15. februara 2007. godine, izvršnom sudiji je rečeno da je isuviše opasno da se sprovede predmetno iseljenje, da bi tuženi mogao da digne u vazduh celu zgradu pomoću uređaja za daljinsko upravljanje, kao i da sami službenici nisu dovoljno opremljeni da postupaju sa situacijom ove vrste. Policija je, stoga, predložila da podnositeljke predstavke dobiju drugi stan umesto predmetnog stana.

33. Izvršni sudija je 19. novembra 2007. godine urgirao kod Ministarstva pravde da se obezbedi vrsta policijske pomoći koja je neophodna za konačno iseljenje tuženog.

V. Ostale relevantne činjenice

34. Druga podnositeljka predstavke je u svoje ime i u ime treće podnositeljke predstavke 26. marta 2004. godine ovlastila prvu podnositeljku predstavke da proda predmetni stan.

35. Druga i treća podnositeljka predstavke su 30. juna 2006. godine ovlastile prvu podnositeljku predstavke da ih, između ostalog, zastupa u izvršnom postupku.

36. Podnositeljke predstavke tvrde da su ugovor o poklonu iz 1995. godine (videti, stav 23. u gornjem tekstu) i navedena ovlašćenja dostavljeni izvršnom sudu. Prva podnositeljka predstavke je, prema tome, bila zakonski predstavnik druge i treće podnositeljke predstavke u izvršnom postupku.

II. RELEVANTNO DOMAĆE PRAVO

A. Ustavna povelja državne zajednice Srbija i Crna Gora (objavljena u "Službenom listu Srbije i Crne Gore" - "Sl. list Srbije i Crne Gore", broj 1/03)

37. Relevantne odredbe ove povelje glase kako sledi:

Član 9. st. 1. i 3.

"Države članice uređuju, obezbeđuju i štite ljudska i manjinska prava i građanske slobode na svojoj teritoriji.

...

[Državna zajednica] ... Srbija i Crna Gora prati ostvarivanje ljudskih i manjinskih prava i građanskih sloboda i obezbeđuje njihovu zaštitu, u slučaju kada ta zaštita nije obezbeđena u državama članicama."

Član 60. st. 4. i 5.

"U slučaju istupanja države Crne Gore iz državne zajednice Srbija i Crna Gora, međunarodni dokumenti koji se odnose na Saveznu Republiku Jugoslaviju, posebno Rezolucija 1244 Saveta bezbednosti Ujedinjenih nacija, odnosili bi se i važili ... za Srbiju kao sledbenika.

Država članica ... [koja istupi] ... ne nasleđuje pravo na međunarodni pravni subjektivitet, a sva sporna pitanja posebno se regulišu između države sledbenika i osamostaljene države."

B. Povelja o ljudskim i manjinskim pravima i građanskim slobodama državne zajednice Srbija i Crna Gora (objavljena u "Sl. listu Srbije i Crne Gore", broj 6/03)

38. Relevantne odredbe ove povelje glase kako sledi:

Član 2. stav 3.

"Ljudska i manjinska prava zajamčena prema ovoj povelji direktno regulišu, obezbeđuju i štite ustavi, zakoni i policije država članica."

V. Pravni stav Vrhovnog suda Republike Crne Gore od 26. juna 2006. godine, SU VI broj 38/2006

39. Relevantni deo ovog pravnog stava glasi kako sledi:

"Domaći pravni sistem ne nudi pravno sredstvo za povrede prava na suđenje u razumnom roku, zbog čega sudovi u Republici Crnoj Gori nemaju nadležnost da donose odluke u vezi sa tužbama za naknadu nematerijalne štete zbog kršenja ovog prava. Svako lice koje sebe smatra žrtvom povrede ovog prava može, stoga, podneti predstavku Evropskom sudu za ljudska prava, u roku od šest meseci od donošenja pravosnažne presude od strane domaćih sudova.

[Kada se od njih traži da donesu odluku u vezi sa gore navedenim tužbama za naknadu štete] ... sudovi u Republici Crnoj Gori moraju odbiti nadležnost ... i proglasiti ... [ih] ... nedopuštenim (prema članu 19. stav 3. Zakona o parničnom postupku)."

G. Ustav Crne Gore (objavljen u Službenom glasniku Crne Gore - Sl. glasnik, broj 1/07)

40. Relevantne odredbe Ustava glase kako sledi:

Član 149.

(3) ... [odlučuje] ... o ustavnoj žalbi ... [podnijetoj u vezi sa navodnom] ... povredom ljudskog prava ili slobode zajamčenih Ustavom, nakon iscrpljivanja svih djelotvornih pravnih sredstava..."

41. Ovaj ustav je stupio na snagu 22. oktobra 2007. godine.

D. Ustavni zakon za sprovođenje Ustava Crne Gore (objavljen u "Sl. glasniku Crne Gore", br. 1/07, 9/08 i 4/09)

42. Relevantne odredbe ovog zakona glase kako sledi:

Član 5.

"Odredbe međunarodnih ugovora o ljudskim pravima i slobodama, kojima je Crna Gora pristupila prije 3. juna 2006. godine, primjenjivaće se na pravne odnose nastale nakon potpisivanja."

43. Ovaj zakon je stupio na snagu 22. oktobra 2007. godine.

Đ. Zakon o Ustavnom sudu Crne Gore (objavljen u "Sl. glasniku Crne Gore", broj 64/08)

44. Članovi 48-59. sadrže dodatne detalje u vezi sa obradom ustavnih žalbi.

45. Ovaj zakon je stupio na snagu u novembru 2008. godine.

E. Zakon o zaštiti prava na suđenje u razumnom roku (objavljen u "Sl. glasniku Crne Gore", broj 11/07)

46. Ovaj zakon predviđa da se, u određenim okolnostima duži postupak može ubrzati, kao i mogućnost da se tužiocima dodeli naknada zbog toga.

47. Član 44., posebno, predviđa da se ovaj zakon primenjuje retroaktivno na sve postupke počev od 3. marta 2004. godine, ali da se, takođe, uzima u obzir i trajanje postupka pre tog datuma.

48. Ovaj zakon je stupio na snagu 21. decembra 2007. godine, ali nije predviđao pozivanje na predstavke koje sadrže proceduralno odugovlačenje već podnete Sudu.

Ž. Zakon o policiji (objavljen u "Sl. glasniku Crne Gore", broj 28/05)

49. Prema članu 7. stav 1. policija je obavezna da pomaže drugim državnim organima u izvršavanju njihovih odluka ako postoji fizički otpor ili ako se takav otpor može opravdano očekivati.

Z. Zakon o izvršnom postupku (objavljen u "Sl. listu Savezne Republike Jugoslavije" - "Sl. list SRJ", br. 28/00, 73/00 i 71/01)

50. Član 4. stav 1. predviđa da je izvršni sud obavezan da postupi po hitnom postupku.

51. Prema članu 47. sudski izvršitelj može, ako je neophodno, tražiti pomoć policije. Ako policija tu pomoć ne pruži, izvršni sud će o tome obavestiti Ministra unutrašnjih poslova, Vladu ili nadležno skupštinsko telo.

52. Najzad, član 23. stav 1. navodi da se izvršni postupak, takođe, sprovodi na zahtev lica koje nije izričito imenovano kao poverilac u pravosnažnoj sudskoj odluci, pod uslovom da to lice može dokazati, putem "zvaničnog ili drugog zakonski overenog dokumenta", da je izvršni naslov o kome je reč naknadno prenet tom pojedincu od prvobitnog poverioca.

III. POLOŽAJ PREMA KONVENCIJI BIVŠE DRŽAVNE ZAJEDNICE SRBIJA I CRNA GORA, KAO I SRBIJE I CRNE GORE, POSLE DEKLARACIJE CRNE GORE O NEZAVISNOSTI

53. Konvencija i član 1. Protokola broj 1 stupili su na snagu 3. marta 2004. godine u odnosu na Državnu zajednicu Srbija i Crna Gora.

54. Crnogorska skupština je 3. juna 2006. godine usvojila Deklaraciju o nezavisnosti.

55. Komitet ministara Saveta Evrope je 14. juna 2006. godine, između ostalog, primetio:

"1. ...Republika Srbija će nastaviti članstvo u Savetu Evrope koje je ... je imala [državna zajednica] ... Srbija i Crna Gora, i obaveze i dužnosti koje iz njega proističu;

2. ... Republika Srbija nastavlja članstvo [državne zajednice] Srbija i Crna Gora u Savetu Evrope počev od 3. juna 2006. godine, ...

4. ... Republika Srbija je bila ili potpisnica ili strana u konvencijama Saveta Evrope o kojima je reč u prilogu ... gde je [državna zajednica] Srbija i Crna Gora bila potpisnik ili strana [uključujući Evropsku konvenciju o ljudskim pravima], ..."

56. Najzad, Komitet ministara je 7. i 9. maja 2007. godine odlučio, između ostalog, da:

"2. ... Republika Crna Gora se smatra stranom po Evropskoj konvenciji o ljudskim pravima i Protokolima uz nju br. 1, 4, 6, 7, 12, 13 i 14 počev od 6. juna 2006. godine. ..."

IV. STATUT SAVETA EVROPE

57. Relevantne odredbe Statuta glase kako sledi:

Član 4.

"Svaka evropska država koja se smatra sposobnom i spremnom da se pridržava odredaba člana 3. može biti pozvana od strane Komiteta ministara da postane članica Saveta Evrope. Svaka tako pozvana država postaje član čim u svoje ime deponuje kod generalnog sekretara instrument o pristupanju ovom statutu."

Član 16.

"Komitet ministara reguliše sva pitanja u vezi s unutrašnjom organizacijom i uređenjem Saveta Evrope u skladu sa odredbama čl. 24, 28, 30, 32, 33. i 35. koji se odnose na ovlašćenja Parlamentarne skupštine. U tom cilju on donosi potrebne finansijske i administrativne propise."

V. KOMITET ZA LjUDSKA PRAVA UJEDINjENIH NACIJA

58. Komitet za ljudska prava je jasno naveo, u kontekstu obaveza koje proističu iz Međunarodnog pakta o građanskim i političkim pravima, da osnovna prava zaštićena međunarodnim ugovorima "pripadaju ljudima koji žive na teritoriji Države ugovornice" o kojoj je reč. Posebno, "pošto ljudi dobiju zaštitu prava prema Paktu, takva zaštita im pripada po osnovu teritorije i nastavlja da im pripada, bez obzira na promenu vlade Države ugovornice, uključujući i razjedinjavanje u više država ili sukcesiju države" (Opšti komentar broj 26: Kontinuitet obaveza: 08/12/97, CCPR7C/21/Rev. 1/Dop. 8/Rev. 1).

PRAVO

59. Podnositeljke predstavke su se žalile zbog neizvršenja pravosnažne odluke koju je doneo Osnovni sud 26. januara 1994. godine kao i što zbog toga nisu mogle da žive u stanu koji je predmet tog spora.

60. Sud je dostavio ove pritužbe prema članu 6. stav 1. i članu 8. Konvencije, kao i prema članu 1. Protokola broj 1, koji, u relevantnom delu glase kako sledi:

Član 6. stav 1.

"Svako... tokom odlučivanja o njegovim građanskim pravima i obavezama...., ima pravo na pravičnu ... raspravu ... pred ... sudom..."

Član 8.

"Svako ima pravo na poštovanje svog ... doma ...

Javne vlasti neće se mešati u vršenje ovog prava sem ako to nije u skladu sa zakonom i neophodno u demokratskom društvu u interesu nacionalne bezbednosti, javne bezbednosti ili ekonomske dobrobiti zemlje, radi sprečavanja nereda ili kriminala, zaštite zdravlja ili morala, ili radi zaštite prava i sloboda drugih."

Član 1. Protokola br. 1

"Svako fizičko i pravno lice ima pravo na neometano uživanje svoje imovine. Niko ne može biti lišen svoje imovine osim u javnom interesu, i pod uslovima predviđenim zakonom i opštim načelima međunarodnog prava.

Prethodne odredbe, međutim, ni na koji način ne utiču na pravo države da primenjuje zakone koje smatra potrebnim da bi regulisala korišćenje imovine u skladu sa opštim interesima ili da bi obezbedila naplatu poreza ili drugih dažbina ili kazni."

I. KOMPATIBILNOST PREDSTAVKE SA KONVENCIJOM

61. Kao što je primećeno u gornjem tekstu, posle Deklaracije o nezavisnosti Crne Gore, podnositeljke predstavke su izjavile da one žele da tuže i Crnu Goru i Srbiju, kao dve nezavisne države. Predsednik Drugog odeljenja je, stoga, odlučio da predstavku ponovo dostavi obema Vladama. Jedno od pitanja koja su im postavljena glasilo je kako sledi: "Koja se država, Crna Gora ili Srbija, može smatrati odgovornom za predmetnu neaktivnost organa između 3. marta 2004. godine i 5. juna 2006. godine?" (videti st. 53-56. u gornjem tekstu).

A. Podnesci strana

1. Vlada Srbije

62. Vlada Srbije je prvo primetila da svaka konstitutivna republika Državne Zajednice Srbija i Crna Gora ima obavezu da štiti ljudska prava na svojoj teritoriji (videti stav 37, član 9. u gornjem tekstu). Drugo, sam predmetni izvršni postupak su isključivo vodili nadležni organi Crne Gore. Treće, iako isključivi sledbenik Državne Zajednice Srbija i Crna Gora videti stav 37, član 60. u gornjem tekstu), Srbija se ne može smatrati odgovornom za povrede Konvencije koje su eventualno nastale u Crnoj Gori pre njene Deklaracije o nezavisnosti. Najzad, od Srbije se ne može, u smislu značenja člana 46. Konvencije, realno očekivati da sprovodi pojedinačne i/ili opšte mere na teritoriji druge države. U vezi sa gore navedenim, Vlada Srbije je zaključila da je predstavka u odnosu na Srbiju nekompatibilna ratione personae i ostala pri stavu da bi, smatrati drugačije, bilo suprotno univerzalnim načelima međunarodnog prava.

2. Vlada Crne Gore

63. Vlada Crne Gore "[je] podržava[podržala] primedbe koje je Sudu podnela" Vlada Srbije "u vezi sa pitanjem ... [sukcesije u vezi sa] ... izvršenjem presude ... [o kojoj je reč] ...". Osim toga, Vlada se pozvala na član 5. Ustavnog zakona o primeni Ustava Republike Crne Gore (videti stav 42. u gornjem tekstu).

3. Podnositeljke predstavke

64. Podnositeljke predstavke su ponovo potvrdile da i Crnu Goru i Srbiju treba smatrati odgovornim zbog neizvršenja predmetne presude. Prvu državu zbog činjenice da je izvršni postupak vođen pred crnogorskim organima, a drugu zato što je Srbija jedini sledbenik državne zajednice Srbija i Crna Gora.

4. Mešanje treće strane

(a) Evropska komisija za demokratiju kroz pravo (u daljem tekstu: "Venecijanska komisija")

65. U svom pisanom mišljenju (koji je usvojen na 76. Plenarnom zasedanju koje je održano 17 - 18. oktobra 2008. godine, CDL-AD (2008) 021), Venecijanska komisija je ostala pri stavu da bi se i unapredila zaštita ljudskih prava i da bi bilo u skladu sa ranijom praksom Suda, ako Sud sada bude smatrao Crnu Goru odgovornom za kršenja prava podnositeljki predstavke po Konvenciji, a koja su možda izazvana od strane njenih organa između 3. marta 2004. godine i 5. juna 2006. godine. Po mišljenju Venecijanske komisije, u međunarodnom ili ustavnom pravu ne postoje poteškoće koje bi Sud dovele do drugačijeg zaključka. Prema tome, Venecijanska komisija nije smatrala neophodnim da se od Komiteta ministara Saveta Evrope traži da izmeni svoju odluku iz maja 2007. godine.

(b) Akcija za ljudska prava

66. U pisanim podnescima Akcija za ljudska prava je tvrdila da Crnu Goru treba smatrati odgovornom za sve povrede Konvencije i/ili Protokola uz nju koje su počinili njeni organi počev od 3. marta 2004. godine, kada su ovi instrumenti stupili na snagu u odnosu na Državnu Zajednicu Srbija i Crna Gora. Da bi podržala ovu tvrdnju ona se pozvala na praktična razmatranja, domaći i međunarodni kontekst Deklaracije o nezavisnosti Crne Gore, kao i utvrđenu praksu samog Suda u vezi sa sličnim pitanjima posle razdvajanja Češke i Slovačke.

B. Ocena Suda

67. Na samom početku Sud primećuje da Komitet ministara ima ovlašćenje prema čl. 4. i 16. Statuta Saveta Evrope da neku državu pozove da se pridruži toj organizaciji kao i da odlučuje "o svim pitanjima koja se odnose na internu organizaciju i sporazume ... [Saveta Evrope]" (videti stav 57. u gornjem tekstu). Sud, međutim, bez obzira na član 54. Konvencije, ima isključivu nadležnost prema članu 32. iste da odlučuje o svim pitanjima koja se odnose na "tumačenje i primenu Konvencije", uključujući i pitanja njegove vremenske nadležnosti i/ili kompatibilnosti pritužbi podnosilaca predstavke ratione personae.

68. S tim na umu i pored događaja koji su detaljno navedeni u st. 53-56. u gornjem tekstu, Sud primećuje, u vezi sa predmetnim slučajem:

(I) da bi jedino razumno tumačenje člana 5. Ustavnog zakona o primeni Ustava Republike Crne Gore (videti stav 42. u gornjem tekstu), teksta člana 44. crnogorskog Zakona o pravu na suđenje u razumnom roku (videti st. 46 - 48. u gornjem tekstu), i zapravo, zapažanja same Vlade Crne Gore, zajedno sugerisala da Crnu Goru treba smatrati obaveznom prema Konvenciji, kao i prema Protokolima uz nju, počev od 3. marta 2004. godine, a to je datum kada su ovi instrumenti stupili na snagu u odnosu na državnu zajednicu Srbija i Crna Gora,

(II) da je i sam Komitet ministara usvojio, očigledno zbog ranije ratifikacije Konvencije od strane državne zajednice Srbija i Crna Gora, da nije neophodno da Crna Gora deponuje svoju zvaničnu ratifikaciju Konvencije,

(III) da iako okolnosti stvaranja Češke i Slovačke Republike kao posebnih država jasno nisu identične predmetnom slučaju, odgovor Suda na ovu situaciju je relevantan: naime, bez obzira na činjenicu da je Češka i Slovačka Savezna Republika bila strana prema Konvenciji od 18. marta 1992. godine i da je 30. juna 1993. godine Komitet ministara primio dve nove države u Savet Evrope i odlučio da će se one smatrati sledbenicama Konvencije, retroaktivno počev od datuma njihove nezavisnosti, dana 1. januara 1993. godine, praksa Suda je da smatra operativnim datumom 18. mart 1992. godine u slučajevima kontinuiranih povreda, a do kojih je došlo pre stvaranja dve posebne države, a ne 1. januar 1993. godine (videti, na primer, Konečny protiv Češke Republike, broj 47269/99, 64656/01 i 65002/01, stav 62, 26. oktobar 2004. godine).

69. U vezi sa gore navedenim, s obzirom na praktične zahteve člana 46. Konvencije, kao i na načelo da osnovna prava zaštićena međunarodnim sporazumima o ljudskim pravima zaista treba da pripadaju pojedincima koji žive na teritoriji Države ugovornice o kojoj je reč, bez obzira na njen kasniji raspad ili sukcesiju (videti, uz odgovarajuće izmene, stav 58. u gornjem tekstu), Sud smatra da i Konvenciju i Protokol broj 1 treba smatrati dokumentima koji su neprekidno na snazi u odnosu na Crnu Goru počev od 3. marta 2004. godine, između 3. marta 2004. godine i 5. juna 2006. godine, kao i posle tih datuma (videti st. 53-56. u gornjem tekstu).

70. Najzad, s obzirom na činjenicu da je osporavani postupak isključivo u nadležnosti crnogorskih organa, Sud, ne prejudicirajući osnovanost predmeta, smatra da su pritužbe podnositeljki predstavke u odnosu na Crnu Goru kompatibilne ratione personae sa odredbama Konvencije i Protokola broj 1 uz nju. Iz istog razloga, međutim, njihove pritužbe u odnosu na Srbiju su nekompatibilne ratione personae, u smislu člana 35. stav 3. i da se moraju odbaciti shodno članu 35. stav 4. Konvencije.

II. NAVODNA POVREDA ČLANA 1. PROTOKOLA BROJ 1

A. Dopuštenost

1. U vezi sa prvom podnositeljkom predstavke

71. Po mišljenju Suda, iako Vlada Crne Gore nije stavila primedbu na nadležnost Suda ratione personae s tim u vezi, status žrtve prve podnositeljke predstavke zahteva da se on razmotri (videti, uz odgovarajuće izmene, Blečić protiv Hrvatske [VV], broj 59532/00, stav 67., ECHR 2006-...). Sud, prema tome, primećuje da je 23. oktobra 1995. godine prva podnositeljka prenela vlasništvo nad stanom u pitanju na drugu i treću podnositeljku predstavke (videti stav 23. u gornjem tekstu) i zaključuje da je pritužba prve podnositeljke predstavke u odnosu na Crnu Goru nekompatibilna ratione personae sa odredbama člana 1. Protokola broj 1 (videti, mutatis mutandis, Kuljanin protiv Hrvatske (odluka), broj 77627/01, 3. jun 2004. godine).

2. U vezi sa drugom i trećom podnositeljkom predstavke

(a) Kompatibilnost ratione personae

72. Sud dalje smatra da on, takođe, mora, po sopstvenom predlogu, razmotriti kompatibilnost pritužbi druge i treće podnositeljke ratione personae i primećuje da su dve navedene podnositeljke predstavke vlasnici predmetnog stana od 23. oktobra 1995. godine, zbog čega su, bez prejudiciranja osnovanosti predmeta, njihove pritužbe u odnosu na Crnu Goru kompatibilne ratione personae sa članom 1. Protokola br. 1. (videti, mutatis mutandis, Marčić i drugi protiv Srbije, broj 17556/05, stav 49, 30. oktobar 2007. godine).

(b) Iscrpljenost domaćih pravnih sredstava

73. Vlada Crne Gore je iznela da prva i druga podnositeljka predstavke nisu iscrpele sva delotvorna domaća pravna sredstva. One su, posebno, propustile da podnesu žalbu Ustavnom sudu (videti stav 40. u gornjem tekstu) i upotrebe novo usvojeni Zakon o pravu na suđenje u razumnom roku (videti st. 46-48. u gornjem tekstu).

74. Podnositeljke predstavke su osporile delotvornost ovih pravnih sredstava, posebno u odnosu na činjenicu da su oni uvedeni mnogo kasnije posle podnošenja njihove predstavke.

75. Sud podseća da, prema članu 35. stav 1. Konvencije, on može da se bavi nekom pritužbom samo pošto su iscrpljena sva domaća pravna sredstva i podseća da je obaveza vlade koja tvrdi da sva sredstva nisu iscrpljena da uveri Sud da je pravno sredstvo delotvorno, raspoloživo i teoretski i u praksi u relevantnom trenutku (videti, između ostalog, Vernillo protiv Francuske, presuda od 20. februara 1991. godine, serija A broj 198, str. 11-12, stav 27; Dalia protiv Francuske, presuda od 19. februara 1998. godine, Izveštaji o presudama i odlukama 1996-I, str. 87-88. stav 38).

76. U predmetnom slučaju, predmetni izvršni postupak u toku je više od trinaest godina pred domaćim sudovima pre nego što je zakonodavstvo o kome je reč u stavu 73. u gornjem tekstu stupilo na snagu. Štaviše, ovaj postupak ni sada još nije rešen, a Vlada Crne Gore nije dostavila sudsku praksu u smislu da se pravna sredstva o kojima je reč mogu smatrati delotvornim u predmetu kao što je ovaj predmet. Sud smatra, prema tome, da bi bilo neproporcionalno da se sada zahteva da druga i treća podnositeljka predstavke pokušaju da ostvare naknadu ovim putem (videti, mutatis mutandis, Parizov protiv Bivše Jugoslovenske Republike Makedonije, broj 14258/03, stav 46., 7. februar 2008. godine).

77. Sledi da se primedba Vlade Crne Gore mora odbiti.

(v) Zaključak

78. Sud primećuje da pritužbe prve i druge podnositeljke predstavke u odnosu na Crnu Goru nisu očigledno neosnovane u smislu značenja člana 35. stav 3. Konvencije. On dalje primećuje da one nisu nedopuštene po nekom drugom osnovu. Prema tome, one se moraju proglasiti dopuštenim.

B. Osnovanost u pogledu druge i treće podnositeljke predstavke

79. Podnositeljke predstavke su ponovo potvrdile svoje pritužbe, a Vlada Crne Gore je tvrdila da se čine napori da se predmetna presuda izvrši.

80. Član 1. Protokola broj 1. garantuje, između ostalog, pravo na svojinu, koje uključuje pravo na mirno uživanje svojine kao i pravo na otuđenje imovine (videti, među mnogim drugim autoritetima, Marckdx protiv Belgije, 13. jun 1979. godine, stav 63, serija A broj 31).

81. Na osnovu člana 1. Konvencije, svaka strana ugovornica "će obezbediti svakom u okviru [njenog] zakonodavstva prava i slobode definisane u Konvenciji". Ispunjavanje ove opšte dužnosti može dovesti do pozitivnih obaveza koje su svojstvene obezbeđenju primene prava zajamčenih Konvencijom.

82. U kontekstu člana 1. Protokola br. 1, te pozitivne obaveze mogu zahtevati da država preduzme mere neophodne za zaštitu prava na svojinu (videti, na primer, Broniowski protiv Poljske [VV], broj 31443/96, stav 143., ECHR 2004-V), posebno kada postoji direktna veza između mera koje podnosilac predstavke može zakonito očekivati od organa da će ih preduzeti i delotvornog uživanja njegovog ili njenog poseda (videti, Öneryildiz protiv Turske [VV], broj 48939/99, stav 134, ECHR 2004-XII).

83. Država je, stoga, obavezna da upotrebi sva dostupna zakonska sredstva koja ima na raspolaganju kako bi se izvršila pravosnažna sudska odluka, bez obzira na činjenicu što je ona doneta protiv privatnog lica, kao i da osigura poštovanje svih relevantnih domaćih postupaka (videti, mutatis mutandis, Marčić i drugi protiv Srbije, citiran u gornjem tekstu, stav 56).

84. Ako se vratimo na predmetni slučaj, Sud prvo primećuje da nemogućnost prve i treće podnositeljke predstavke da tuženog isele iz predmetnog stana predstavlja mešanje u njihova prava na svojinu (videti stav 80. u gornjem tekstu). Drugo, predmetna presuda je postala pravosnažna do 27. aprila 1994. godine (videti stav 15. u gornjem tekstu), njeno izvršenje je sankcionisano 31. maja 1994. godine (videti st. 16. i 17. u gornjem tekstu), a Protokol broj 1 je stupio na snagu u odnosu na Crnu Goru 3. marta 2004. godine (videti stav 69. u gornjem tekstu), što znači da je osporavano neizvršenje u nadležnosti Suda ratione temporis u periodu od skoro pet godina, a još deset godina je već proteklo pre tog datuma. Najzad, ali kao najvažnije, sama policija je priznala da nije mogla da izvrši svoju dužnost po zakonu (videti st. 32, 49. i 51. u gornjem tekstu), a to je ono što je konačno dovelo do odugovlačenja o kome je reč.

85. S obzirom na gore navedeno, Sud nalazi da su organi Crne Gore propustili da ispune svoju pozitivnu obavezu, u smislu člana 1. Protokola broj 1, da izvrše presudu od 31. maja 1994. godine. Prema tome, došlo je do povrede navedene odredbe.

III. NAVODNA POVREDA ČLANA 6. STAVA 1. KONVENCIJE

A. U pogledu prve podnositeljke predstavke

86. Sud primećuje da počev od oktobra 1995. godine prva podnositeljka predstavke nije ni nosilac stanarskog prava ni vlasnik predmetnog stana (videti stav 23. u gornjem tekstu). Dalje, 30. januara 2006. godine druga i treća podnositeljka predstavke su ovlastile prvu podnositeljku predstavke da ih zastupa u osporavanom postupku (videti stav 35. u gornjem tekstu). Najzad, ovo nikada nije bio predmet samog izvršnog suda, zbog čega se može smatrati da su druga i treća podnositeljka predstavke implicitno preuzele ulogu poverilaca umesto prve podnositeljke predstavke (videti stav 52. u gornjem tekstu).

87. Proizlazi da je pritužba prve podnositeljke predstavke u odnosu na Crnu Goru nekompatibilna ratione personae sa odredbama Konvencije i mora se odbaciti prema članu 35. st. 3. i 4 (videti Kuljanin protiv Hrvatske (odluka), citirana u gornjem tekstu).

B. U pogledu druge i treće podnositeljke predstavke

88. S obzirom na stavove u vezi sa članom 1. Protokola broj 1. i činjenicu da je u srcu pritužbi podnositeljki predstavke neizvršenje, Sud smatra da, pri čemu je ova pritužba dopuštena, nije neophodno da se osnovanost razmatra posebno da li je u ovom slučaju, takođe, došlo do povrede člana 6. stava 1. (videti, mutatis mutandis, Davidescu protiv Rumunije, broj 2252/02, stav 57, 16. novembar 2006. godine).

IV. NAVODNA POVREDA ČLANA 8. KONVENCIJE

89. Sud se poziva na svoju sudsku praksu u vezi sa pojmom doma. U predmetu Gillow protiv Ujedinjenog Kraljevstva (presuda od 24. novembra 1986. godine, serija A broj 109), Sud je utvrdio da su podnosioci predstavke, koji su bili vlasnici kuće devetnaest godina ali nisu u njoj živeli, mogli da je zovu "dom" u smislu člana 8. Konvencije. To zbog toga što su, uprkos dužini njihovog odsustva, oni uvek nameravali da se vrate i što su zadržali dovoljno stalnih veza sa imovinom. Štaviše, u slučaju Mentes i drugi protiv Turske (presuda od 28. novembra 1997. godine, stav 73, Izveštaji o presudama i odlukama 1997-VIII), pojašnjeno je da podnosilac predstavke, takođe, nema potrebu da bude vlasnik stana niti je čak potrebno njegovo ili njeno stalno prisustvo u istom da bi se on smatrao "domom", pod uslovom da je pojedinac u njemu živeo "u značajnim periodima na godišnjoj osnovi" i da ima "jaku porodičnu vezu" sa tim prostorijama.

90. Međutim, u predmetnom slučaju, Sud primećuje da je 26. marta 2004. godine druga podnositeljka predstavke, u sopstveno ime i u ime treće podnositeljke predstavke, ovlastila prvu podnositeljku predstavke da proda predmetni stan (videti stav 34. u gornjem tekstu). Proizilazi da od tada pa nadalje, najmanje, podnositeljke predstavke, za koje se sada ispostavilo da su sve stanovnici Beograda, nemaju nameru da se vrate i žive u stanu. One su tako presekle porodičnu vezu sa imovinom. Prema tome, Sud smatra da od kako su podnositeljke predstavke podnele predstavku Sudu, ta imovina više ne može smatrati da je njihov "dom" u svrhu člana 8. Prema tome, Sud smatra da se pritužbe podnositeljki predstavke u odnosu na Crnu Goru moraju odbaciti kao nekompatibilne ratione materiae sa Konvencijom, prema članu 35. st. 3. i 4.

V. PRIMENA ČL. 41. I 46. KONVENCIJE

91. Članovi 41. i 46. glase kako sledi:

Član 41.

"Kada Sud utvrdi prekršaj Konvencije ili protokola uz nju, a unutrašnje pravo Visoke strane ugovornice u pitanju omogućava samo delimičnu odštetu, Sud će, ako je to potrebno, pružiti pravično zadovoljenje oštećenoj stranci."

Član 46.

"1. Visoke strane ugovornice preuzimaju obavezu da se povinuju pravosnažnoj presudi Suda u svakom predmetu u kome su strane.

2. Pravosnažna presuda Suda se dostavlja Komitetu ministara koji nadgleda njeno izvršenje."

A. Šteta

92. Podnositeljke predstavke su tražile 97.200 evra (EUR) na ime materijalne i nematerijalne štete.

93. Vlada Crne Gore nije dala komentar u vezi sa tim zahtevom.

94. Sud smatra da su druga i treća podnositeljka predstavke u ovom predmetu svakako pretrpele nematerijalnu štetu, i po ovom osnovu im zajedno dodeljuje iznos od 4.500 evra. Osim toga, Vlada Crne Gore mora obezbediti, odgovarajućim sredstvima, brzo izvršenje pravosnažne presude koju je doneo osnovni sud 26. januara 1994. godine (videti, uz odgovarajuće izmene, Ilić protiv Srbije, broj 30132/04, stav 112, 9. oktobar 2007. godine).

95. Ukoliko Vlada Crne Gore ne izvrši gore navedenu odluku domaćeg suda, u roku od tri meseca od datuma kada ova presuda postane pravosnažna, ta Vlada onda treba da isplati drugoj i trećoj podnositeljki predstavke zajedno, ukupan iznos od 92.000 evra, umesto manjeg iznosa od 4.500 evra iz prethodnog stava (videti, mutatis mutandis, Papamichalopoulos i drugi protiv Grčke (član 50), 31. oktobar 1995. godine, serija A broj 330-B). Sud je tako odlučio na osnovu pravičnosti, s obzirom na veoma specifične okolnosti predmetnog slučaja i činjenicu da sama Vlada Crne Gore nije dala komentar na zahtev podnositeljki predstavke za naknadu štete (videti, mutatis mutandis, Jasar protiv Bivše Jugoslovenske Republike Makedonije, broj 69908/01, stav 71, 15. februar 2007. godine).

B. Troškovi

96. Podnositeljke predstavke su, takođe, tražile 4.500 evra na ime troškova u postupku pred Sudom.

97. Vlada Crne Gore nije dala komentar u vezi sa tim zahtevom.

98. Prema praksi Suda, podnosilac predstavke ima pravo na naknadu troškova samo u onoj meri u kojoj je pokazano da su oni stvarno i neophodno nastali i da su opravdani u pogledu iznosa (videti, na primer, Iatridis protiv Grčke (pravično zadovoljenje) [VV], broj 31107/96, stav 54, ECHR 2000-XI).

99. U predmetnom slučaju, na osnovu dokumenata koje poseduje i gore navedenih kriterijuma, kao i činjenice da je podnositeljkama predstavke već dodeljeno 850 evra prema planu pravne pomoći Saveta Evrope, Sud smatra da je opravdano da se drugoj i trećoj podnositeljki predstavke dosudi zajedno dodatni iznos od 700 evra za postupak pred njim.

V. Zatezna kamata

100. Sud smatra da je primereno da zatezna kamata bude zasnovana na najnižoj kamatnoj stopi Evropske centralne banke uz dodatak od tri procentna poena.

 

IZ TIH RAZLOGA, SUD

1. Proglašava jednoglasno pritužbe druge i treće podnositeljke predstavke dopuštenim, u odnosu na Crnu Goru, prema članu 1. Protokola broj 1. i članu 6. stavu 1. Konvencije,

2. Proglašava jednoglasno ostali deo predstavke nedopuštenim,

3. Utvrđuje jednoglasno da je bilo povrede člana 1. Protokola broj 1. od strane Crne Gore,

4. Utvrđuje jednoglasno da nema potrebe da se posebno razmatra pritužba prema članu 6. stav 1. Konvencije,

5. Utvrđuje glasovima 6 naspram 1

(a) da Vlada Crne Gore mora da osigura, odgovarajućim sredstvima, u roku od tri meseca od datuma kada ova presuda postane pravosnažna, u skladu sa članom 44. stav 2. Konvencije, izvršenje pravosnažne presude koju je usvojio prvostepeni sud 26. januara 1994. godine,

(b) da Vlada Crne Gore isplati drugoj i trećoj podnositeljki predstavke zajedno, u roku od ista tri meseca, sledeće iznose:

(i) 4.500 evra (četiri hiljade pet stotina evra), plus porez koji se može platiti, za pretrpljenu nematerijalnu štetu, i

(ii) 700 evra (sedam stotina evra) na ime troškova, plus porez koji navedene dve podnositeljke predstavke mogu platiti,

(v) da, ako ne sprovede naloženo izvršenje prema (a) u gornjem tekstu, Vlada Crne Gore mora da isplati, u roku od ista tri meseca, drugoj i trećoj podnositeljki predstavke, zajedno, ukupan iznos od 92.000 evra (devedeset dve hiljade evra), plus porez koji se može platiti (umesto 4.500 evra dodeljenih pod (b) (i) u gornjem tekstu),

(g) da po isteku gore navedenog vremenskog roka do isplate, treba platiti običnu kamatu na gore navedene iznose po stopi koja je jednaka najnižoj kamatnoj stopi Evropske centrale banke uz dodatak od tri procentna poena,

6. Odbija preostali deo zahteva podnositeljki predstavke za pravično zadovoljenje.

Sastavljeno na engleskom i dostavljeno u pisanoj formi 28. aprila 2009. godine, prema Pravilu 77. st. 2. i 3. Poslovnika Suda.

S. Dollé
Sekretar

 

F. TULKENS
Predsednik