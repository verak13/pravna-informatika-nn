Predmet je formiran na osnovu predstavke protiv Srbije, koju su Sudu podnela dva državljana Srbije bošnjačkog porekla, gđa Ljutvija Grudić, ranije Klapija (prva podnositeljka predstavke) i g.Mahmut Grudić (drugi podnosilac predstavke).
Podnosioci predstavke su tvrdili da im invalidske penzije nisu isplaćene više od jedne decenije i da su diskriminisani na osnovu pripadnosti nacionalnoj manjini.

Podnosioci predstavke su rođeni 1952.godine, odnosno 1948.godine i bračni su par. Republički fond za penziono i invalidsko osiguranje zaposlenih Srbije dodelio im je invalidske penzije 1995.godine, odnosno 1999.godine (Filijala na Kosovu). Posle mnogo godina provedenih na Kosovu, u Kosovskoj Mitrovici, oni su se 2005.godine preselili u Novi Pazar (teritorija Srbije bez Kosova). Prva podnositeljka predstavke i drugi podnosilac predstavke redovno su primali penzije do juna 1999.godine, odnosno do januara 2000.godine, kada su mesečne isplate prestale, a da RFPIO nije dao nikakvo objašnjenje. Podnosioci predstavke su maja 2003.godine zatražili nastavak isplate njihovih penzija. RFPIO je marta 2005.godine odnosno maja 2004.godine doneo zvanična rešenja o obustavi isplata predmetnih penzija. U njima je konstatovano da je Kosovo sada pod međunarodnom upravom zbog čega se penzije više ne mogu isplaćivati.
Dvema posebnim presudama od jula 2006.godine, Okružni sud u Novom Pazaru je poništio sporna rešenja, konstatujući, inter alia, da se ona ne odnose na relevantno domaće pravo, niti daju zadovoljavajuće objašnjenje zbog čega bi isplata penzija trebalo da bude obustavljena.
RFPIO je zatim podneo dva posebna zahteva za vanredno preispitivanje presude u vezi sa odlukama Okružnog suda od jula 2006.godine, i naveo da, pošto Tužena država nije u mogućnosti da naplati doprinose za penzijsko osiguranje na Kosovu, lica kojima je dodeljena više ne mogu da ih primaju. Vrhovni sud Srbije je septembra 2007.godine i februara 2008.godine odbacio navedene zahtebe za vanredno preispitivanje presude i potvrdio sporno rešenje Okružnog suda.
Na osnovu dva posebna rešenja od aprila 2008.godine RFPIO je obustavio postupak pokrenut na osnovu zahteva podnosilaca predstavke za nastavak isplate njihovih penzija. Podnosioci predstavke su ostali pri stavu da su protiv ovih rešenja podneli upravne žalbe, ali nisu dostavili Sudu kopije predmetnih zahteva. RFPIO je aprila 2008.godine zaključkom o obezbeđenju dokaza zatražio od podnosilaca predstavke da mu dostave rešenja o dodeli penzija, i oni su ispunili ovaj zahtev. Izgleda da posle toga nije bilo nikakvih dešavanja u postupku.
Kosovo je u junu 1999.godine stavljeno pod međunarodnu upravu. Podnosioci predstavke su izneli da su svi penzioneri srpske nacionalnosti sa Kosova nastavili da primaju penzije notrmalno, kao i mnogi Bošnjaci, Romi, Turci i Albanci, naroćito ako su bili spremni da “podmite odgovorne”. U Novi Pazar su se preselili 2005.godine zato što im je srušena kuća u Kosovskoj Mitrovici, mada su još neko vreme proveli u tom gradu. Oba podnosioca predstavke boluju od ozbiljnih srčanih oboljenja i žive u veoma teškim finansijskim uslovima. Oni su izneli da nikada nisu podneli zahtev za penzije na Kosovu.

Navodna povreda člana 1. Protokola broj 1.
Smanjenje ili obustava penzije može predstavljati mešanje u mirno uživanje imovine koje se mora opravdati. Prvi i najvažniji zahtev člana 1. Protokola 1 je da bi svako mešanje državnog organa u mirno uživanje trebalo da bude zakonito. Svako mešanje mora takođe biti proporcionalno cilju kome se teži. Mora se postići “pravična ravnoteža” između potreba opšteg intersa zajednice i zahteva zaštite osnovnih prava pojedinca. Potrebna ravnoteža se neće naći ako lice ili lica u pitanju moraju da snose pojedinačan i preteran teret.
Sud smatra da postojeća stečena prava na penziju podnosilaca predstavke predstavljaju imovinu u smislu člana 1. Protokola 1 uz Konvenciju, a da obustava isplate penzija u pitanju od strane RFPIO predstavljala mešanje u mirno uživanje njihove imovine.
Došlo je do povrede člana 1. Protokola broj 1.

Navodna povreda člana 14 Konvencije
Podnosioci predstavske su se žalili na osnovu pripadnosti nacionalnoj manjini. Sud smatra da ne postoji dokaz koji ukazuje da su podnosioci predstavke diskriminisani po osnovu etičke pripadnosti.
Primena člana 41.Konvencije – Sud će, ako je to potrebno, pružiti pravično zadovoljenje oštećenoj stranci.
Primena člana 46.Konvencije – Visoke strane ugovornice preuzimaju obavezu da se povinuju pravnosnažnoj presudi Suda u svakom predmetu u kome su stranke.

Sud jednoglasno:
1, Proglašava pritužbe prema članu 1. Protokola broj 1 dopuštenim, a preostali deo predstavke nedopuštenim;
2. Utvrđuje da je došlo do povrede člana 1. Protokola broj 1;
3. Utvrđuje:
a) da Tužena država treba da isplati podnosiocima predstavke, u roku od tri meseca od datuma kada ova presuda postane pravnosnažna, u skladu sa članom 44.stav2.Konvencije, sledeće iznose, koji će se pretvoriti u srpske dinare po stopi važećoj na dan isplate:
1) 7.000 evra svakom podnosiocu predstavke, plus svaki porez koji može biti naplativ, na ime nematerijalne štete;
2) 3.000 evra podnosiocima predstavke zajedno, plus svaki porez koji im se može naplatiti, na ime troškova:
b) da po isteku gore navedena tri meseca do isplate, treba platiti običnu kamatu na iznose pod a) po stopi koja je jednaka najnižoj kamatnoj stopi Evropske centralne banke u zakonskom period, uz dodatak od tri procentna poena;
v) da Tužena država isplati prvoj podnositeljki i drugom podnosiocu predstavke, na ime pretrpljene materijalne štete, penzije dospele za naplatu od juna 1999.godine, odnosno januara 2000.godine, zajedno sa zakonskom kamatom, a sve u roku od navedena tri meseca od datuma kada ova presuda postane pravnosnažna u skladu sa članom 44.stav 2.Konvencije.
g) da Tužena država mora, u roku od šest meseci od datuma kada ova presuda postane pravnosnažna, preduzeti sve odgovarajuće mere da obezbedi da će nadležni srpski organi sprovesti relevantne zakone kako bi se obezbedila isplata penzija i zaostalih zarada u pitanju, pri čemu se podrazumeva da u vezi sa tim mogu biti neophodni određeni razumni i brzi činjenični i/ili administrativni postupci verifikacije.
4. Odbija preostali deo zahteva podnosilaca predstavke za pravično zadovoljenje.