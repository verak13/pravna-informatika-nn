Predmet je formiran na osnovu predstavke (br. 18535-91) koju su protiv Kraljevine Holandije podneli Komisiji tri holandska državljanina, Catharina Kroon, Ali Zerrouk i Samir M’Hallem-Driss, 15. maja 1991. Predmet predstavke bio je dobijanje odluke o tome da li činjenice predmeta ukazuju na povredu od strane tužene Države njenih obaveza po osnovu Član 8 (čl. 8) Konvencije, bilo pojedinačno bilo u vezi sa Članom 14 (čl. 14+8).

Prvi podnosilac predstavke, Catharina Kroon, je holandska državljanka, rođena 1954. Drugi podnosilac predstavke, Ali Zerrouk, rođen 1961, bio je marokanski državljanin u vreme događaja na koje se žale; kasnije je dobio holandsko državljanstvo. Iako u to vreme nisu živeli zajedno, imali su stabilnu vezu u kojoj je 1987. godine rođen treći podnosilac predstavke, Samir M’Hallem-Driss, koji ima i marokansko i holandsko državljanstvo. Sva tri podnosioca predstavke žive u Amsterdamu.

Godine 1979, gđa. Kroon udala se za g. Omara M’Hallem-Drissa, marokanskog državljanina. Brak se raspao krajem 1980. Od tada, gđa Kroon ne živi sa mužem i izgubila je svaki kontakt sa njim. Službene evidencije potvrđuju da je otišao iz Amsterdama 1986. godine i da se od tada ne zna gde se on nalazi.

Samir je rođen 18. oktobra 1987. Upisan je u matičnu knjigu rođenih kao sin gđe Kroon i g. M’Hallem-Drissa. Gđa. Kroon je pokrenula brakorazvodnu parnicu u Regionalnom sudu u Amsterdamu mesec dana nakon Samirovog rođenja. U postupku tužba nije osporavana i razvod je postao pravosnažan danom upisa presude Regionalnog suda u matičnu knjigu sklopljenih i razvedenih brakova 4. jula 1988. Dana 13. oktobra 1988, gđa Kroon i g. Zerrouk zahtevali su od matičara za upis rođenih, umrlih i sklopljenih brakova u Amsterdamu da dozvoli gđi. Kroon da u njegovom prisustvu da izjavu da g. M’Hallem-Driss nije Samirov otac, te da omogući g. Zerrouku da prizna dete. Matičar je obio ovaj zahtev 21. oktobra 1988. navodeći da je Samir rođen dok je gđa Kroon još bila udata za g. M’Hallem-Drissa, tako da ukoliko drugo pomenuti nije pokrenuo postupak za poricanje očinstva po postojećem holandskom zakonu nije moguće da drugi muškarac prizna očinstvo.

Dana 9. januara 1989. gđa Kroon i g. Zerrouk predali su zahtjev Regionalnom sudu u Amsterdamu za izdavanje naredbe kojom se nalaže matičaru da u matičnu knjigu rođenih doda izjavu gđe. Kroon da g. M’Hallem-Driss nije Samirov otac i to da g. Zerrouk priznaje Samira za sina. Pozvali su se na Član 8 Konvencije, pojedinačno i u vezi sa Članom 14 i istakli da iako je bivši muž gđe. Kroon mogao poreći očinstvo nad Samirom, da nije bilo moguće da ona porekne očinstvo svog bivšeg muža nad njenim detetom. Regionalni sud odbio je zahtev 13. juna 1989. Sud je doneo odluku da se uprkos opravdanoj želji gđe. Kroon i g. Zerrouka da se biološke činjenice i zvanično priznaju, njihov zahtev mora odbiti zato što je po postojećem zakonu Samir zakonito dete g. M’Hallem-Drissa. Postoji ograničen broj izuzetaka u odnosu na pravilo da se suprug majke smatra ocem deteta rođenog u braku. Ovo je opravdano u interesu pravne sigurnosti, koja je u ovoj oblasti od velikog značaja, kao i zbog potrebe da se zaštite prava i slobode drugih. Tadašnji zakon stoga nije bio u skladu sa Članom 8 i Članom 14 Konvencije.

Gđa. Kroon i g. Zerrouk uložili su žalbu Apelacionom sudu u Amsterdamu koji je žalbu odbio jer je smatrao da Član 8 može da se primeni ali da nije prekršen. Ograničenja koja su stavljena na pravo majke da porekne očinstvo njenog muža bila su u skladu sa uslovima iz Člana 8, stav 2. Međutim, došlo je do povrede Člana 14 u vezi sa Članom 8 (čl. 14+8) pošto nije bilo valjanog razloga da različitost u postupanju koji je zakon uspostavio između muža i žena time što ženi ne daje mogućnost, koja se daje mužu, da porekne muževljevo očinstvo. Uprkos tome, žalba nije mogla biti dopuštena; Sud nije imao mogućnost da uvaži zahtev podnosilaca predstavke zato što bi se time zahtevala izrada novog holandskog zakona, uključujući upravni postupak, čime bi se išlo mimo ograničenja ovlašćenja sudstva da razvija zakonodavstvo. Jedino zakonodavac može da odluči kako najbolje da poštuje Član 14 Konvencije u pogledu mogućnosti da se porekne očinstvo nad detetom rođenim u bračnoj zajednici.

Gđa. Kroon i g. Zerrouk su zatim uložili žalbu po osnovu povrede materijalnog prava Vrhovnom sudu. Nakon savetodavnog mišljenja Generalnog pravobranioca, Vrhovni sud odbacio je žalbu 16. novembra 1990. navodeći da se slaže sa Apelacionim sudom da čak i da je došlo do povrede nekog člana Konvencije, rešenje problema o tome šta treba da zameni sporni član Građanskog zakonika prevazilazi ovlašćenja pravosuđa da razvija pravo.

Gđa. Kroon, g. Zerrouk i Samir M’Hallem-Driss podnijeli su predstavku Komisiji 15. maja 1991. Žalili su se da po holandskom zakonu ne mogu da ostvare priznanje očinstva g. Zerrouka nad Samirom i da iako venčani muškarac može da porekne očinstvo deteta rođenog u braku, ista ta mogućnost ne postoji za ženu; pozvali su se na Član 8 (čl.8) Konvencije, pojedinačno i u vezi sa Članom 14 (čl. 14+8). Dalje, naveli su da im je neuvažavanjem ovih zahtjeva Vrhovni sud uskratio delotvorni pravni lek u smislu Člana 13 (čl. 13).

Vlada je smatrala da odnos između g. Zerrouka, s jedne strane, i Samira, s druge, ne predstavlja “porodični život”. S obzirom na to da je Samir rođen u vanbračnoj vezi, ne postoji porodična veza ipso jure između njega i g. Zerrouka. Štaviše, gđa. Kroon i g. Zerrouk odlučili su da se ne venčavaju, a izbor drugo pomenutog je bio da ne stanuje sa gđom. Kroon i Samirom. Uz to, Vlada je navela da g. Zerrouk ne doprinosi u staranju i vaspitanju Samira ni na koji način i da ne postoji ništa što bi ukazivalo na to da on ispunjava ulogu Samirovog “oca u očima društva”.

Komisija je konstatovala postojanje dugog odnosa između gđe Kroon i g. Zerrouka i činjenicu da se ne spori činjenica da ne samo da je on Samirov biološki otac već je otac i troje druge dece rodene iz te veze. Podnosioci predstavke su konstatovali da holandski zakon ne zahteva da muškarac živi sa detetom ili njegovom majkom da bi imao pravo da prizna dete za svoje i time stvori pravno priznate porodične veze. Takođe su tvrdili da g. Zerrouk u stvari provodi polovinu svog vremena na staranje i podizanje Samira i da finansijski doprinosi od svojih skromnih prihoda. Tokom cijelog trajanja domaćeg postupka svi su pretpostavljali, uključujući i matičara za upis rođenih, umrlih i brakova da je dati odnos predstavljao “porodični život” i da se Član 8 može primeniti; to su prihvatili i holandski sudovi.

U svakom slučaju, Sud podsjeća da se pojam “porodični život” u Članu 8 ne ograničava samo na odnose zasnovane na braku i da mogu da obuhvate druge de facto “porodične veze” u kojima strane žive zajedno izvan braka. Iako, po pravilu, zajednički život može biti uslov za takav odnos, izuzetno i drugi faktori mogu da posluže kako bi se pokazalo da neki odnos ima dovoljnu stalnost kako bi stvorio de facto “porodične veze”; kao što je slučaj ovdje, pošto se od 1987. godine četvoro dece rodilo gđi. Kroon i g. Zerrouku. Dete rođeno iz takvog odnosa je ipso jure deo te “porodične jedinice” od momenta rođenja i samom činjenicom rođenja. Prema tome, između Samira i g. Zerrouka postoji veza koja odgovara porodičnom životu, bez obzira na doprinos drugo pomenutog u staranju i vaspitanju svog sina.

Sud podsjeća da je u predmetnom slučaju ustanovljeno da se odnos između podnosilaca predstavke kvalifikuje kao “porodični život”. Stoga, nadležni organi imaju pozitivnu obavezu da dozvole formiranje potpunih porodičnih veza između g. Zerrouka i njegovog sina Samira što je prije moguće. Po holandskom zakonu uobičajeni instrument za stvaranje porodičnih veza između g. Zerrouka i Samira bilo je priznavanje. Međutim, pošto je Samir “zakonito” dete g. Omara M’Hallem- Drissa, g. Zerrouk bi mogao da prizna Samira tek pošto se uspešno porekne očinstvo g. M’Hallem-Drissa. S izuzetkom g. M’Hallem-Drissa lično, koji se nije mogao naći, samo gđa. Kroon može da porekne očinstvo g. Omar M’Hallem-Drissa. Međutim, po spornom članu GZ mogućnost da majka “zakonitog” deteta porekne očinstvo svoga muža postojala je, i postoji sada, samo u odnosu na dete koje je rođeno tokom perioda od 306 dana od prestanka braka. Gđa. Kroon nije mogla da iskoristi tu mogućnost pošto je Samir rođen u vreme kada je ona još uvek bila u braku. I zaista, to Vlada nije sporila. Vlada je, međutim, ukazala na to da se isti rezultat može ostvariti na druge načine: usvojenjem, od strane očuha Samir bi se učinio “zakonitim” detetom g. Zerrouka i gđe. Kroon, međutim, za to bi bilo neophodno da se gđa. Kroon i g. Zerrouk venčaju; alternativa ovom rešenju je zajedničko starateljstvo, što ponovo ne bi bilo prihvatljivo rešenje, jer ono ne bi uticalo na pravne veze između Samira i g. Omara M’Hallem-Drissa, dok bi i dalje bilo nemoguće uspostavljanje takvih veza između Samira i g. Zerrouka. Po mišljenju suda, poštovanje porodičnog života zahteva da biološka i društvena realnost nadjača pravnu pretpostavku koja je, u datom predmetu, u suprotnosti kako sa ustanovljenom činjenicom tako i sa željama dotičnih lica pri čemu u stvari niko od toga nema koristi. Shodno tome, Sud zaključuje da čak i kada se uzme u obzir slobodno polje procene koje Država uživa, Holandija nije obezbedila podnosiocima predstavke poštovanje njihovog porodičnog života na koje imaju pravo u skladu sa Konvencijom.
Stoga, dakle, došlo je do povrede Člana 8 (čl.8).

Podnosioci predstavke su se žalili da iako holandski zakon dozvoljava mužu detetove majke da porekne da je otac deteta, majčino pravo da dovede u pitanje očinstvo svog muža je u mnogo većoj meri ograničeno. Pozvali su se na Član 14 Konvencije. Sud smatra da je ova žalba praktično ista kao ona po osnovu Člana 8 Pošto je Sud utvrdio da je došlo do povrede ovog člana samostalno, Sud ne smatra da se javlja neko zasebno pitanje po osnovu ovog Člana u vezi sa Članom 14.

Izdvojena mišljenja sudija dostupna su na engleskom jeziku.