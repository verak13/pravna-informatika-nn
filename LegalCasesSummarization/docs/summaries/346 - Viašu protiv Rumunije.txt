Postupak u ovom predmetu je pokrenut predstavkom protiv Rumunije, koju je Sudu podneo rumunski državljanin, g. Georg State Viašu (podnosilac predstavke), krajem februara 2001.g.

Sekretar je obavešten da je podnosilac preminuo 01.07.2006.g. i da njegov sin, Georg Krinel Viašu, želi da umesto njega nastavi postupak.

Podnosilac je tvrdio da mu je povređeno pravo svojine koje garantuje član 1 Protokola br.1 uz Konvenciju, obzirom da nije mogao da uživa pravo na odštetu za zemljište, na osnovu unutrašnjeg zakonodavstva o povraćaju.

Podnosilac je rođen 1924.g. Bio je vlasnik zemljišta, koje je 1962.g. bio primoran da ustupi zemljoradničko-proizvodnoj zadruzi, osnovanoj u okviru zemljoradničkih reformi koje je preduzeo komunistički režim uveden 1945.g. Oko 1980.g. deo ovog zemljišta je namenjen iskopavanju rude uglja u ovoj regiji i zadruga ga je ustupila državnom rudarskom preduzeću. Nakon pada komunističkog režima, 1989.g., podnosilac je podneo zahtev za povraćaj zemljišta koje mu je oduzela komunistička država. Nije bilo dovoljno raspoloživog zemljišta. Podnosilac je tražio odštetu za zemljište za zemljište koje mu ne može biti vraćeno. Niti mu je vraćeno zemljište niti mu je isplaćena odšteta.

NAVODNA POVREDA ČLANA 1 PROTOKOLA BR.1
- Pravo na neometano uživanje svoje imovine.
a. Postojanje mešanja u pravo na poštovanje „imovine“ podnosioca predstavke – Sud posmatra period od kada je tužena Država priznala pravo na povraćaj imovine, kada se može primeniti ovaj član.
b. Opravdanost mešanja – mešanje mora da bude legalno. Što se tiče ponovnog pretvaranja potraživanja na ime naknade štete u obavezu države da izvrši povraćaj u naturi, Sud primećuje da u datim okolnostima ne postoji zakonski osnov.
c. Ravnoteža između pojedinačnog i opšteg javnog interesa – podnosilac je bio izložen preteranom opterećenju.
Dakle, došlo je do povrede člana 1 Protokola br.1.

PRIMENA ČLANOVA 46 I 41 KONVENCIJE
Član 46 – Visoke strane ugovornice preuzimaju obavezu da se povinuju pravnosnažnoj presudi Suda u svakom predmetu u kome su stranke. Komitet ministara nadgleda izvršenje presude.
- Rumunske vlasti su priznale postojanje sistemskog problema.
Član 41 – pravično zadovoljenje oštećenoj stranci.
Sud je nasledniku podnosioca dosudio određene iznose na ime naknade ukupne pretrpljene štete. Podnosilac nije tražio nikakvu naknadu za sudske i ostale troškove.
Odluka Suda je jednoglasna.