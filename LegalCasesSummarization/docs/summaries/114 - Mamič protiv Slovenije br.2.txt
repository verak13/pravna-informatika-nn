Predmet je formiran na osnovu predstavke (br. 75778/01) protiv Republike Slovenije koju je podnela slovenačka državljanka, g-đa Zofija Mamič, 24. jula 2001.

Dana 10. maja 1995. podnositeljka predstavke je ozbiljno povređena u saobraćajnom udesu. Bila je bez svesti deset dana i ostala je u bolnici dva i po meseca. iako su ona njen muž u to vreme živeli razdvojeni i bili u procesu razvoda braka, on je takođe bio u kolima i pretrpeo je određene povrede.

Dana 6. juna 1995. policija je podnela krivičnu prijavu protiv podnositeljke predstavke Okružnom tužilaštvu u Slovenj Gradecu, navodeći da je izazvala saobraćajni udes zbog nesavesne vožnje. Dana 17. maja 1996. Okružni tužilac iz Slovenj Gradeca je podigao optužnicu protiv podnositeljke predstavke kod Okružnog suda u Slovenj Gradecu zbog izazivanja saobraćajnog udesa zbog nemara. Dana 3. decembra 1996. sud je održao pretres i saslušao svedočenje muža podnositeljke predstavke. Sud je zaključio da je podnositeljka predstavke kriva i izrekao joj je sudsku opomenu. Podnositeljka predstavke se žalila Višem sudu u Mariboru. Viši sud u Mariboru prihvatio je žalbu podnositeljke predstavke, ukinuo presudu prvostepenog suda i vratio predmet na novo suđenje. Pretresi održani 25. septembra 1997. i 22. januara 1998. su odloženi, ali ne na zahtev podnositeljke predstavke. U ovom periodu podnositeljka predstavke je uložila tri podneska u pisanoj formi. Sud je saslušao šest svedoka, uključujući bivšeg muža podnositeljke predstavke. On je priznao da nije govorio istinu kada je prvi put svedočio u sudu. Objasnio je da se tog jutra kad se dogodio udes ušunjao u gepek kako bi pratio svoju ženu. Znači, niti je vozio auto, niti je mogao da vidi iz gepeka. Na poslednjem pretresu sud je proglasio podnositeljku predstavke krivom i izrekao joj sudsku opomenu. Podnositeljka predstavke je uložila žalbu Višem sudu u Mariboru. Dana 27. januara 1999. sud je dozvolio žalbu podnositeljke predstavke, ukinuo presudu prvostepenog suda i vratio predmet na novo suđenje.

Dana 16. maja 2001. podnositeljka predstavke je tražila od suda da okonča postupak jer je krivično gonjenje zastarelo i tražila je nadoknadu troškova i izdataka koje je imala zbog postupka. Sud je odbacio optužnicu jer je bila zastarela. Time je okončan krivični postupak. Podnositeljka predstavke je tražila da sud donese odluku o troškovima i izdacima izazvanim postupkom. Dana 8. oktobra 2001. veće Okružnog suda u Slovenj Gradecu dopustilo je delimičnu žalbu podnositeljke predstavke i povećao iznos troškova i izdataka. Odluka je uručena podnositeljki predstavke 9. oktobra 2001.

Podnositeljka predstavke se žalila na preteranu dužinu trajanja postupka. Ona se oslanjala na čl. 6, st. 1 Konvencije. Takođe je uložila prigovor da pravni lekovi koji su u Sloveniji dostupni u slučaju preterano dugih pravnih postupka nisu delotvorni, te da je povređeno nejno pravo iz člana 13 Konvencije

Sud naglašava da se opravdanost dužine trajanja postupka mora oceniti u svetlu okolnosti predmeta i uz poštovanje sledećih kriterijuma: složenost predmeta, ponašanje podnositeljke predstavke i relevantnih vlasti. Vlada je ukazala da je krivični postupak bio relativno složen “jer je bilo neophodno da se ustanove okolnosti u kojima se dogodio saobraćajni udes ”, “zbog dve odluke kojima su ukinute prvostepene kazne” i zato što je imenovan medicinski veštak a šest svedoka je trebalo ispitati. Po mišljenju vlade, različiti podnesci u pisanom obliku i zahtevi za novim dokazima koje je podnela podnositeljka pritužbe (ona je takođe tražila dodatno mišljenje imenovanog veštaka) doprineli su dužini trajanja postupka Za razliku od toga, sudovi su “stalno postupali u skladu sa svojom nadležnošću kako je definisana zakonom” i postupci su odlagani “uglavnom iz objektivnih razloga”, kao što je reorganizacija pravosudnog sistema koja je stupila na snagu 1. januara 1995.

Sud ne smatra da je postupak bio naročito složen. Činjenica da je Viši sud u Mariboru dva puta vratio predmet prvostepenom sudu nije učinio predmet složenijim. Međutim, na osnovu opšte ocene o dužini trajanja postupka u gornjim okolnostima, Sud zaključuje da postupak ne pokazuje takve periode neaktivnosti koji bi se ocenili kao nesaglasni s čl. 6, st. 1 Konvencije. Niti ukupna dužina trajanja postupka utiče na opravdanost zahteva te odredbe. Prema tome, nije bilo kršenja čl. 6, st. 1.

Član 13 Konvencije garantuje “delotvoran pravni lek pred nacionalnom vlašću” svakome ko tvrdi da su mu prava i slobode predviđeni Konvencijom prekršeni. Međutim, čl. 13 zahteva pravni lek u domaćem pravu samo u odnosu na navodnu žalbu koja je sporna u smislu Konvencije. Dakle, dejstvo ove odredbe je da se traži postojanje delotvornog leka koji će se baviti suštinom “sporne pritužbe” i dati odgovarajuće zadovoljenje. Sud dalje ističe da postojanje stvarne povrede jedne druge odredbe Konvencije (“materijalna” odredba) nije preduslov za primenu čl. 13. Činjenica da optužbe podnositeljke predstavke na kraju nisu potvrđene ne sprečava da njegov ili njen zahtev bude smatran spornim u smislu čl. 13 Konvencije.

U sadašnjem predmetu Sud je zaključio da je zahtev podnositeljke predstavke u skladu s čl. 6, st. 1 dopušten, mada neosnovan. Dakle, podnositeljka predstavke je imala “spornu pritužbu”, bez obzira na zaključak Suda da dužina trajanja postupka pred domaćim sudovima nije uticala na zahtev za razumnim rokom. Znači, podnositeljka predstavke je imala pravo u skladu s čl. 13 da dobije pravni lek od nacionalnih vlasti kako bi se odredilo da li je krivični postupak protiv nje bio predug. Prema tome, Sud smatra da je u okolnostima sadašnjeg predmeta bilo kršenja čl. 13 zbog nepostojanja pravnog leka prema domaćem pravu, pri čemu je podnositeljka predstavke mogla dobiti presudu o tome da li je njen predmet razmatran u razumnom roku, kako je navedeno u čl. 6, st. 1.

Sud zaključuje da nije bilo povrede čl. 6, st. 1 ali da član 13 Konvencije jeste povređen.