Postupak u ovom predmetu je pokrenut predstavkom protiv Kneževine Lihtenštajn, koju je Evropskoj komisiji za ljudska prava podneo državljanin Lihtenštajna g.Herber Vile (podnosilac predstavke).

Predmet su Sudu uputile Komisija i država Lihtenštajn. Predsednica Velikog veća je advokatima podnosioca dozvolila da koriste nemački jezik. Rasprava je održana u zgradi Suda u Strazburu.

Tokom 1992.g. došlo je do spora između Kneza i Vlade u vezi sa pristupanje Evropskoj ekonomskoj zoni. U to vreme podnosilac je bio u vladi Lihtenštajna. Posle izbora i formiranja novog Parlamenta, podnosilac više nije bio u vladi. Podnosilac je postavljen za predsednika Upravnog suda Lihtenštajna, sa vremenski ograničenim mandatom. U okviru niza predavanja o pitanjima ustavne nadležnosti i osnovnih prava, podnosilac je održao javno predavanje, sredinom februara 1995.g., na temu „Priroda i funkcije Ustavnog suda Lihtenštajna“. Izjavio je da je Ustavni sud nadležan da odluči o „tumačenju Ustava u slučaju neslaganja između kneza (Vlade) i Parlamenta“. Usledila je njegova prepiska sa knezom, gde ga je knez optužio da ne priznaje i ne poštuje Ustav, što je podnosilac porekao. Podnosilac trenutno radi na institutu, kao naučni radnik.

NAVODNA POVREDA ČLANA 10 KONVENCIJE
- Pravo na slobodu izražavanja.
Podnosilac je smatrao da kneževa odluka da ubuduće ne bude postavljan na javne funkcije, ako ga Parlament ili neko drugo telo predloži, kao što je rečeno u kneževom pismu, može da se smatra sankcijom za izražavanje njegovog pravnog mišljenja. Smatra da su državni službenici ipak zaštićeni članom 10 Konvencije. Komisija se u osnovi saglasila sa podnosiocem predstavke. Sud ističe da je pravo na zapošljavanje u državnoj službi namerno izostavljeno iz Konvencije. Lica zaposlena u državnoj službi su zaštićena članovima 1 i 14 Konvencije. Ipak, podnosiocu nije uskraćena zaštita iz člana 10 Konvencije. Država je tvrdila da je kneževo pismo bilo samo privatno pismo, koje se ne može izjednačiti sa nekakvom sankcijom. Razmatrajući sadržaj ovog pisma, Sud je zaključio da se jedan državni organ umešao u pravo izražavanja podnosioca. Sud smatra da ovo mešanje nije bilo „neophodno u demokratskom društvu“. Dakle, došlo je do povrede člana 10 Konvencije (16:1).

NAVODNA POVREDA ČLANA 13 KONVENCIJE
- Pravo na delotvoran pravni lek.
Stav Suda je da u Lihtenštajnu ne postoji delotvoran pravni lek, jer Ustavni sud nikada nije bio prihvaćen da odlučuje o nekoj žalbi protiv kneza. Dakle, došlo je do povrede člana 13 Konvencije (16:1).

ČLAN 41 KONVENCIJE
- Pravo na pravično zadovoljenje oštećenoj stranci.
Sud presuđuje jednoglasno da tužena država plati podnosiocu određene iznose na ime nematerijalne štete i na ime sudskih i ostalih troškova.
- Zajedničko saglasno mišljenje i izdvojeno mišljenje.