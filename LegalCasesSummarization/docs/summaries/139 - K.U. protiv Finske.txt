Nepoznato lice je 1999. godine postavilo oglas seksualne prirode na internet stranici za upoznavanje u ime podnosioca predstavke, koji je u to vreme imao 12 godina, a bez njegovog znanja. U oglasu su navedene pojedinosti o uzrastu, godini rođenja i fizičkim osobinama podnosioca predstavke i da on želi da stupi u intimni odnos sa osobom muškog pola. Oglas je takođe sadržao link ka njegovoj internet stranici, na kojoj se nalazila njegova fotografija i broj telefona.

Podnosilac predstavke je saznao za oglas kada je primio elektronsku poruku od jednog muškarca koji mu je predlagao da se sastanu. Podneta je prijava policiji, ali je pružalac internet usluga odbio da obelodani identitet osobe koja je postavila oglas jer je smatrao da mora da se pridržava pravila o tajnosti. Okružni sud je kasnije odbio zahtev policije da izda nalog pružaocu usluga da obelodani identitet oglašivača, podnet na osnovu Zakona o krivičnim istragama, pošto je zaključio da ne postoji nijedna izričita zakonska odredba prema kojoj bi u predmetima vezanim za manje teška dela, kao što je kleveta, pružalac usluga mogao biti primoran da se ogluši o profesionalnu poverljivost i obelodani takve informacije. Apelacioni sud je potvrdio ovu odluku, a Vrhovni sud je smatrao da žalba nije dopuštena.

Pravo: Premda je predmet podnosioca predstavke tretiran kao kleveta u domaćem zakonodavstvu, Sud je odlučio da istakne posledice po njegov privatni život, s obzirom na moguću opasnost po njegovu fizičku i psihičku dobrobit i osetljiv uzrast. Postavljanje internet oglasa o podnosiocu predstavke predstavljalo je krivično delo koje je dovelo do toga da je ovaj maloletnik postao meta pedofila. Takvo ponašanje je iziskivalo krivičnopravnu reakciju i delotvorno odvraćanje mogućih učinilaca od vršenja krivičnog dela putem odgovarajuće istrage i gonjenja. Deca i ostali osetljivi pojedinci imaju pravo na zaštitu Države od tako ozbiljnog mešanja u njihov privatni život.

Mogućnost dobijanja odštete od treće strane, u ovom slučaju pružaoca usluga, nije predstavljalo dovoljan pravni lek. Morao je da postoji pravni lek koji bi omogućio utvrđivanje identita i privođenje pravdi stvarnog učinioca dela – u ovom slučaju, lica koje je postavilo oglas – i žrtvi omogući da od njega dobije materijalnu odštetu. Država nije mogla da tvrdi da nije imala mogućnost da uvede sistem zaštite dece od pedofila na internetu s obzirom na to da je u vreme kada se ovaj incident dogodio već bila opšte poznata rasprostranjenost problema seksualnog zlostavljanja dece i opasnosti od upotrebe interneta u kriminalne svrhe. Premda su sloboda izražavanja i tajnost komunikacije od prvenstvenog značaja i korisnici telekomunikacionih i internet usluga moraju da imaju garancije da će njihova privatnost i sloboda izražavanja biti poštovana, takve garancije nisu apsolutne i povremeno nad njima moraju prevagnuti drugi legitimni imperativi, kao što su sprečavanje nereda ili zločina ili zaštita prava i sloboda drugih. Stoga je zakonodavno telo trebalo da obezbedi okvir za mirenje ovih suprotstavljenih interesa. Iako je kasnije takav okvir uveden preko Zakona o uživanju slobode izražavanja u sredstvima javnog informisanja, on nije postojao u relevantno vreme.

Država stoga nije zaštitila pravo podnosioca predstavke na poštovanje njegovog privatnog života, pošto je dala prvenstvo zahtevima o poverljivosti nad njegovom fizičkom i moralnom dobrobiti.

Zaključak: povreda (jednoglasno).

Član 41 – 3.000 evra na ime nematerijalne štete.