Predstavku je podneo brat Kemala Kiliča, ubijenog novinara lista “Ozgur Gundem”, koji je naveo da nije bilo delotvorne istrage ubistva niti pravnog leka za njegove pritužbe, kao i da je ubistvo izvršeno od strane ili uz znanje predstavnika države. Podnosilac predstavke se pozvao na čl. 2, 10, 13 i 14 Konvencije.

Kemal Kilič je bio novinar u štampanom mediju „Ozgur Gundem”. Bio je neoženjen i živeo je sa svojim ocem u selu Kulunče, izvan Šanliurfa. Osim što je radio kao novinar, bio je član Udruženja za ljudska prava u Šanliurfu.

Dana 23. decembra 1992. godine, Kemal Kilič je poslao saopštenje za štampu guverneru Šanliurfa. U saopštenju je pisalo da su upućene prijetnje smrću predstavniku Ujedninjenih distributera štampe koji je raznosio novine „Ozgur Gundem, kao i vozaču i vlasniku taksija koji se koristi za isporuke. Takođe je naveo da je poznato da su osobe koje rade za „Ozgur Gundem” bile napadane ili ubijene, a da su oni koji su bili uključeni u prodaju i distribuciju novina bili žrtve podmetanja požara i fizičkih napada. Istakao je i činjenicu da su u drugim pokrajinama na jugoistoku države, organi vlasti štitili kancelariju i pretpostavljene, zaposlene i distributere. Kemal Kilič je zatražio od guvernera da se preduzmu mere za zaštitu ljudi koji rade za kancelariju Šanliurfa, uključujući i njega, još jednog novinara i distributera novina i vozača.

Na dan 11. januara 1993. godine, Kemal Kilič je izdao saopštenje za štampu navodeći da se napadi protiv osoba koje su uključene u prodaju i distribuciju „Ozgur Gundema” u Šanliurfa i dalje dešavaju, bez obzira na hitne zahteve za zaštitnim merama. Dati su detalji o podmetanju požara u jednoj trafici za novine od 5. januara 1993. godine, i u drugoj trafici od 10. januara 1993. godine. U saopštenju za štampu guverner je kritikovan da ne obezbeđuje sigurnu distribuciju novina i javno je prozvan, zajedno s policijom, da ispuni svoje obaveze. Nakon žalbe guverneru, Kemal Kilič je optužen za vređanje guvernera kroz objavljivanje i distribuciju saopštenja. Odveden je u pritvor u policijsku upravu Šanliurfa, dana 18. januara 1993. godine i pušten istog dana. Oko 17:00 h istog dana, Kemal Kilič je izašao iz kancelarije u centru Šanliurfa i otpešačio do autobuske stanice. Oko 17:30 h ušao je u autobus, koji je saobraćao od Šanliurfa prema Akčali, a koji je krenuo iz Kujubašija. Pre nego što je autobus stigao do raskrsnice prema Kulunči, prestigao ga je beli automobil marke „Reno” koji je skrenuo na seoski put, okrenuo se i parkirao, s ugašenim prednjim svetilima. Automobil je oko 18:20 h, primetio noćni čuvar u obližnjem gradilištu. Kemal Kilič je bio jedini putnik koji je sišao s autobusa kada se zaustavio na raskrsnici. Krenuo je pešice putem ka selu. Nočni čuvar je čuo glasove rasprave i krik u pomoć, nakon čega i dva hica. Incident je prijavljen žandarmima, koji su brzo stigli na mesto dešavanja. Pronađeno je telo Kemala Kiliča s dve rane od metka u glavi.

Uprkos zahtevima uprave medija i žalbi porodice, istraga o njegovom slučaju je prekinuta. Mnogi dokazi o slučaju ukazuju na to da su službenici državne bezbednosti mogli biti uključeni u ubistvo. Međutim, istražni organi dokaze nisu uzeli u obzir.

Razmatrajući predstavku u domenu člana 2 (pravo na život) Konvencije, Evropski sud je u svojoj oceni, između ostalog, ponovio da pozitivna obaveza države da zaštiti život postoji u situaciji kada su vlasti znale ili trebale znati o postojanju stvarnog i neposrednog rizika za život određenog pojedinca. U ovom predmetu, Evropski sud je našao da, van razumne sumnje, nije utvrđeno da je bilo koji državni agent ili lice koje je delovalo u ime državnih organa bilo uključeno u ubistvo Kemala Kiliča,
a pitanje o kome se treba odrediti je da li su vlasti propustile da se pridržavaju svoje pozitivne obaveze da ga zaštite od poznatog rizika za njegov život.

Evropski sud je ustanovio da su početkom 1993. godine vlasti bile svesne da su oni koji su bili uključeni u objavljivanje i distribuciju dnevnog lista „Ozgur gundem” strahovali da su žrtve orkestrirane kampanje koja je tolerisana, ako ne i odobravana od državnih zvaničnika. Nesporno je da je tada došlo do značajnog broja ozbiljnih incidenata koji su uključivali ubistva novinara, napade na novinske kioske i distributere novina. Vlasti su bile upoznate sa ovim rizikom, jer je Kemal Kilič zatražio zaštitne mere od mesnog guvernera. Osim toga vlasti su znale, ili je trebalo da znaju, o mogućnostima da pomenuti rizik proističe iz aktivnosti osoba ili grupa koje su delovale sa znanjem ili saglasnošću elemenata u bezbednosnim snagama.

Evropski sud je primetio da je sprovođenje Krivičnog zakonika u vezi sa nezakonitim radnjama, navodno izvedenim uz učešće snaga bezbednosti, otkrilo značajne nedostatke. S tim u vezi, Sud je zaključio da su ti nedostaci ugrozili efikasnost zaštite koju pruža krivični zakon u jugoistočnom regionu Turske, tokom perioda relevantnog za ovaj slučaj. Pored nedostataka krivičnopravnog sistema, nije bilo ni operativnih mera zaštite - ne postoje dokazi da su preduzeti bilo kakvi koraci u odgovoru na zahtev novinara za zaštitu, bilo primenom razumnih mera zaštite ili istraživanjem stepena navodnog rizika za zaposlene u pomenutom dnevnom listu. Prema tome, Sud je zaključio da su vlasti propustile da preduzmu razumne mere za prevenciju stvarnog i neposrednog rizika za život Kemala Kiliča, te da je došlo do kršenja člana 2 (pravo na život) Konvencije.

Nadalje, Evoprski sud je zaključio da je došlo i do povrede proceduralne obaveze iz člana 2 Konvencije i između ostalog naveo da istraga policije i javnog tužioca nakon događaja nije uključivala razjašnjenje o mogućem usmeravanju napada na Kemala Kiliča zbog njegovog novinarskog rada u
pomenutom dnevnom listu. Istraga je bila prebačena na tužioce državne bezbednosti, što ukazuje da se delo smatralo separatističkim zločinom. Nije bilo indikacija da su bili preduzeti koraci da se istraži uloga bezbednosnih snaga u događaju. Imajući u vidu ograničeni obim i kratko trajanje istrage u ovom predmetu, Sud je našao da vlasti nisu sprovele efikasnu istragu o okolnostima smrti novinara, pa je i u tom smislu došlo do kršenja čl.2 Konvencije.

U odnosu na navode koji se odnose na član 13, Sud navodi da su vlasti imale obavezu da sprovedu delotvornu istragu o okolnostima ubistva brata podnosioca predstavke. Istraga koja je sprovedena, ne može se smatrati delotvornom u skladu sa članom 13, čiji zahtevi sežu dalje od obaveze sprovođenja istrage koju nalaže član 2. Sud stoga nalazi da je podnosiocu predstavke uskraćen delotvorni pravni lek u pogledu smrti njegovog brata i time pristup svakom drugom dostupnom leku koji mu je na raspolaganju, uključujući zahtev za naknadu štete.

Što se tiče navodnih povreda čl.10 i člana 14 Konvencije, Sud je zapazio da prigovori podnosioca predstavke proizilaze iz istih činjenica, kao i one koje su razmatrane po članu 2 Konvencije, zbog čega nije smatrao potrebnim razmatranje aplikacije i u ovom delu.