Predmet je formiran na osnovu predstavke (br. 12323/11) koju je protiv Francuske Republike podneo njen državljanin, g. Patrik Mišo (Patrick Michaud), advokat je u advokatskoj komori Pariza i član saveta advokatskog Reda.

On iznosi da je Evropska Unija usvojila uzastopno tri direktive s ciljem sprečavanja korišćenja finansijskog sistema za pranje kapitala: prva, 91/308/CEE od 10.06.1991, koja se odnosi na finansijska tela i institucije, druga, 2001/97/CE, od 04.12.2001., kojom se zapravo proširuje njeno polje primene na različite predstavnike profesija izvan finansijskog sektora, među kojima i na “predstavnike nezavisnih pravnih profesija” i treća, 2005/60/CE, od 26.10.2005., kojom se ukida izmenjena direktiva od 10.06.1991., preuzima njen sadržaj i dopunjuje. Zakoni o preuzimanju i podzakonski akti o primeni uneti su u monetarni i finansijski zakonik.

Iz ovih direktiva, te zakona i pozakonskih akata koji su usledili, proističe, prema podnosiocu, obaveza advokata da prijave sumnju na pranje novca, što predstavlja pretnju za profesionalnu tajnu i za poverljivost komunikacije između advokata i njegovog klijenta, što su advokati kritikovali preko nacionalnog saveta advokatskih komora.

Dana 12. jula 2007, nacionalni savet advokatskih komora doneo je Odluku o usvajanju pravilnika o internim procedurama za sprovođenje obaveza borbe protiv pranja novca i finansiranja terorizma i o internoj kontroli kojom treba da se obezbedi poštovanje tih procedura, u kojoj je istaknuto da se svi advokati, kao fizička lica, upisani u neku od francuskih advokatskih komora, moraju pridržavati tog strukovnog pravilnika, kada, u okviru svoje profesionalne delatnosti, realizuju u ime i za račun klijenta neku finansijsku transakciju ili transakciju u oblasti nekretnina, ili kada pružajući pomoć klijentu učestvuju u pripremanju ili u realizaciji nekih tipova transakcija u vezi sa kupoprodajom nekretnina ili osnovnih sredstava, upravljanjem novčanim sredstvima, vrednosnim papirima ili drugom klijentovom aktivom, otvaranjem bankovnih računa, štednih računa ili računa za deponovanje hartija od vrednosti; organizovanjem neophodnog učešća u osnivanju preduzeća; osnivanjem, poslovanjem ili upravljanjem preduzećima; osnivanjem, poslovanjem ili upravljanjem fiducijama po inostranom pravu ili bilo mojom sličnom strukturom. Istovremeno, u pravilniku je istaknuto da advokati moraju obezbediti u svim okolnostima poštovanje profesionalne tajne.
Za nepridržavanje ovog pravilnika predviđene su disciplinske sankcije koje mogu ići čak do brisanja sa spiska advokata.

Dana 10. Oktobra 2007, smatrajući da ta odluka ugrožava obavljanje advokatske profesije i dovodi u pitanje njena suštinska pravila, podnosilac predstavke se obratio Državnom savetu zahtevom za poništenje te odluke. Tvrdio je da se ni jednom zakonskom ni podzakonskom odredbom ne daje Nacionalnom savetu advokatskih komora normativna kompetencija u oblastima kakva je borba protiv pranja novca.

Podnosilac predstavke se žali na činjenicu da strukovnim pravilnikom od 12. jula 2007. nisu dovoljno definisane obaveze nametnute advokatima uz pretnju disciplinskih sankcija, s obzirom da upućuje na opšte i neodređene pojmove kao što su “prijavljivanje sumnje” i obaveza “budnosti”. Videći u tome prenebregavanje načela pravne sigurnosti, ističe da se time krši član 7 Konvencije.

Osim toga, tvrdio je da je tako usvojeni pravilnik od strane Nacionalnog saveta advokatskih komora nespojiv sa članom 8 Konvencije, s obzirom da tzv. obaveza prijavljivanja sumnje dovodi u pitanje profesionalnu tajnu i poverljivost komunikacije između advokata i klijenta. Takođe, zahtevao je od Državnog saveta da se obrati Sudu pravde Evropske Unije s prioritetnim pitanjem o usaglašenosti “prijavljivanja sumnje o krivičnom delu” sa članom 6 Ugovora o Evropskoj Uniji i sa članom 8 Konvencije. Rešenjem od 23. jula 2010, Državni savet je odbacio suštinske zahteve te predstavke.

On se obratio Sudu 19. januara 2011. u skladu sa članom 34 Konvencije o zaštiti ljudskih prava i osnovnih sloboda

Podnosilac predstavke se žali na činjenicu da je, zbog obaveze advokata da prijavljuje sumnje, u obavezi prilikom obavljanja svoje advokatske profesije, pod pretnjom disciplinskih sankcija, da prijavljuje lica koja mu se obraćaju za savet, što on smatra nespojivim sa načelima zaštite komunikacije između advokata i njegovog klijenta i poštovanja profesionalne tajne. Poziva se na član 8 Konvencije u smislu kojeg svako ima pravo na poštovanje svog privatnog i porodičnog života, doma i prepiske.

Takođe, podnosilac predstavke se žali na činjenicu da strukovnim pravilnikom od 12. jula 2007. nisu dovoljno definisane obaveze nametnute advokatima uz pretnju disciplinskih sankcija. Videći u tome prenebregavanje načela pravne sigurnosti, ističe da se time krši član 7 Konvencije.

Sud konstatuje da se podnosilac predstavke u odnosu na član 7 žali na kršenje prava drugih. On dakle ne može tvrditi za sebe da ima svojstvo žrtve u smislu člana 34 Konvencije. Taj deo predstavke je stoga nekompatibilan ratione personae s odredbama Konvencije i mora biti odbačen primenom člana 35.

Sud presudom od 06.12.2012. proglašava predstavku prihvatljivom u vezi s optužbama na osnovu člana 8 Konvencije i neprihvatljivom za ostatak i zaključuje da nije bilo kršenja člana 8 Konvencije.