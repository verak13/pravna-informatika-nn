Predmet je formiran na osnovu predstavke (br. 16574/08) Francuske Republike a čiji se jedan državljanin, (Henry Fabris, «podnosilac predstavke»), obratio Sudu 1. aprila 2008. Podnosilac predstavke g. Anri Fabris, dete iz «preljubničke veze», tvrdio je da je bio žrtva, u okviru ostavinskog postupka nakon smrti majke, diskriminacije po osnovu rođenja koja je u suprotnosti sa članom 14 Konvencije kombinovanim sa članom 1 Protokola br. 1 i sa članom 8 Konvencije.

Majka je napravila podelu svoje imovine (u skladu sa francuskim zakonom), koji je podnosilac želeo da ospori 1984. godine, međutim, advokat ga je savetovao da se takav akt ne može osporiti za života donatora i da se može podneti samo tužba za redukciju donacije u roku od pet godina od smrti donatora. Majka podnosioca predstavke preminula je 194. godine. Pismom od 7. septembra 1994, beležnik zadužen za nasledstvo podsetio je podnosioca predstavke da on kao dete «iz preljubničke veze» ima pravo samo na polovinu onoga na šta bi imao pravo da je bio zakonski priznat (tada primenljivo zakonodavstvo predviđalo je nasledno pravo umanjeno za polovinu u odnosu na zakonito dete). Naznačio mu je da su njegova polubraća i polusestre spremni da mu isplate u gotovini izvestan novčani iznos ističući da se «u slučaju redukcije donacije zbog naknadne pojave deteta, može govoriti samo o redukciji u novcu, a ni u kom slučaju u naturi». Nikakav sporazum nije sklopljen između to troje dece. Zahtevom od 7. januara 1998, podnosilac predstavke je pozvao svog polubrata J.-L. i svoju polusestru A. na umanjenje donacije-podele u skladu sa članom 1077-1 Građanskog zakonika. Zahtevao je nužni deo jednak njihovim delovima u naslednoj masi njihove majke. U međuvremenu, Francuska je 3. decembra 2001.godine izmenila Građanski zakonik i priznala je deci «iz preljubničkih veza» nasledna prava identična s pravima zakonite dece.

Presudom od 6. septembra 2004, viši sud u Bezjeu udovoljio je zahtevu podnosioca predstavke, presudivši da podnosilac ima ista prava u pogledu nasleđivanja kao i njegov polubrat i njegova polusestra, međutim, oni su se na presudu žalili. Presudom od 14. februara 2006, apelacioni sud iz Monpeljea osporio je presudu i proglasio da podnosilac predstavke ne može osporitu dogoverenu donaciju-podelu imovine primenom novog člana zakona. Podnosilac predstavke je uložio žalbu Kasacionom sudu. U svojoj argumentaciji, zasnovanu na kršenju člana 1 Protokola br. 1 i člana 14 Konvencije, tvrdio je da mir u porodičnim odnosima ne može imati veći legitimitet od legitimiteta jednakosti u pogledu prava u građanskim stvarima, između dece rođene u zakonitom braku i dece rođene izvan braka. Rešenjem od 14. novembra 2007. Kasacioni sud je odbacio uz obrazloženje da se primenom prelaznih odredbi zakona iz 2001, nova nasledna prava vanbračne dece čiji su otac ili majka u vreme začeća bili vezani svako svojim bračnim obavezama, odnose samo na nasledstva otvorena i još nepodeljena pre 4. decembra 2001., kao i da, s obzirom da je podela nasledstva realizovana smrću gđe M, preminule jula 1994, dakle pre 4. decembra 2001, navedene odredbe nisu primenljive.

U svojoj predstavci Evropskom sudu za ljudska prava, podnosilac se žali na nemogućnost da ostvari svoja prava na nasleđivanje kao dete proisteklo iz «preljubničke veze» i ukazuje na upornu neopravdanu diskriminaciju i pored usvajanja zakona iz 2001.godine, kojim se ova deca izjednačajavu sa bračnom.

ESLJP u presudi Velikog veća od 7.2.2013 godine ističe da smatra da legitimni cilj zaštite prava na nasleđivanje polubrata i polusestre podnosioca predstavke nije imao dovoljnu težinu da bi prevagnuo nad zahtevom podnosioca predstavke da dobije deo nasledstva svoje majke.

Takođe, Sud zaključuje da nije bilo razumnog odnosa proporcionalnosti između upotrebljenih sredstava i legitimnog cilja kome se teži. Razlika u tretmanu kojom je podnosilac predstavke bio pogođen nije dakle imala objektivno i razumno opravdanje. Stoga je došlo do kršenja člana 14 Konvencije u kombinaciji sa članom 1 Protokola br. 1.