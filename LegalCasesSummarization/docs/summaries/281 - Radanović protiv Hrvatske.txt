Predmet je formiran na osnovu predstavke podnete od strane hrvatske državljanke, rodjene 1939. godine i živi u Brulingtonu, Kanada.
Podnositeljka je vlasnica stana u Karlovcu, gde je živela do oktobra 1991. godine, kada je otišla u Nemačku, pa u Kanadu, zajedno sa svojim sinom.
Tokom 1995. godine, usvojen je Zakon o privremenom preuzimanju i upravljanju odredjenom imovinom, koji je predvideo da će se sva imovina koja je pripadala osobama koje su napustile Hrvatsku , nakon 17. oktobra 1990. godine, staviti pod upravu države i privremeno useliti druge stanare.
Nakon što je uvidela da u njenom stanu borave nepoznata lica, podnositeljka je podnela tužbu za iseljenje, Općinskom sudu u Karlovcu, prvo protiv porodice U, a zatim protiv M.V., koga je Komisija za preuzimanje ovlastila da privremeno koristi njen stan.
U avgustu 1998. godine, na snagu je stupio Zakon o prestanku važenja Zakona o privremenom preuzimanju i upravljanju odredjenom imovinom, te je sud odbacio tužbu podnositeljke kao nedopuštenu i uputio je na obraćanje Stambenoj komisiji, kako je Zakonom o prestanku i propisano.
Stambena komisija je ukinula odluku, kojom je M.V. stekao pravo na privremeno korišćenje stana, i naložila da, u roku od 15 dana isprazni stan podnositeljke.
M.V. nije postupio po nalogu Stambene komisije, a nakon toga, dana 1. oktobra 2002. godine, na snagu je stupio Zakon o izmenama i dopunama Zakona o područjima od posebne državne skrbi, kojim je nadležnost sa Stambenih komisija, prebačena na Ministarstvo za javne radove, obnovu i graditeljstvo.
Dana 21. februara 2003. godine, Ministarstvo je pozvalo podnositeljku da se obrati nadležnoj kancelariji, kako bi ponovo stupila u posed svog stana i primila naknadu za nemogućnost korišćenja svoje imovine, a samo dan kasnije, donelo odluku kojom je utvrdilo pravo M.V. na stambeno zbrinjavanje, dodeljujući mu gradjevinski materijal, kao i rok od 90 dana od dana konačne isporuke gradjevinskog materijala, da isprazni stan podnositeljke. Dana 2. aprila 2003. godine, podnositeljka se ponovo obratila Ministarstvu, sa istim zahtevima.
M.V. je predao stan Ministarstvu, decembra 2003. godine, a podnositeljka je stupila u posed stana u januaru 2004. godine. Tvrdila je da je stan opljačkan i da se u njemu ne može živeti.
Evropski Sud za ljudska prava, uzimajući u obzir sve okolnosti predmetnog slučaja, kao i sudsku praksu, u obrazloženju presude navodi da hrvatske vlasti nisu postigle odgovarajuću ravnotežu izmedju opšteg interesa zajednice i zaštite prava svojine podnositeljke, te utvrdjuje povredu Čl. 1. Protokola br. 1 uz Konvenciju, a s obzirom da pravna sredstva, kojima je podnositeljka pribegla, nisu pokazala delotvornost, utvrdjuje i povredu Čl. 13 Konvencije.