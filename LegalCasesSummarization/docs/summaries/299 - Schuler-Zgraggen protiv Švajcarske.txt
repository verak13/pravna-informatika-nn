Predmet su Sudu prosledile Evropska komisija za ljudska prava i Vlada Švajcarske Konfederacije, krajem maja 1992.godine, odnosno početkom avgusta 1992.godine, unutar tromesečnog roka. Postupak u predmetu je pokrenut predstavkom protiv Švajcarske Konfederacije koju je Komisiji podnela švajcarska državljanka gđa Margrit Schuler-Zgraggen, dana 29.12.1988.godine.
Podnositeljka predstavke je rođena 1948.godine, a udala se 1972.godine, živi u Kantonu Uri. Godine 1973. počela je da radi za industrijsko preduzeće D. u istom Kantonu. Poslodavac joj je od plate redovno oduzimao savezne doprinose za invalidsko osiguranje. U proleće 1975.godine podnositeljka je obolela od otvorene tuberkuloze pluća. Krajem aprila 1976.godine podnela je zahtev za penziju zbog nesposobnosti za rad koja je nastala kao posledica njene bolesti. Krajem septembra 1976.godine Ured za naknade švajcarske stojarske i metalske industrije odlučio je da joj prizna pravo na polovinu invalidske penzije za period od početka aprila do kraja oktobra te godine. Krajem septembra 1978.godine preduzeće D. ju je otpustilo počev od 1. januara 1979.godine zbog njene bolesti. Punu penziju je dobila počevši od 1.maja 1978.godine. Početkom maja 1984.godine rodila je sina. Odmah naredne godine Odbor za invalidsko osiguranje zatražio je od podnositeljke da se podvrgne lekarskom pregledu. Nalaz Medicinskog centra bio je da je podnositeljka predstavke potpuno nesposobna za kancelarijski posao, a da je njena sposobnost za kućne poslove 60-70%. Odbor za invalidsko osiguranje joj je ukinuo invalidsku penziju. Žalbeni odbor je odbacio njenu žalbu. Savezni sud za osiguranje je krajem juna 1988.godine doneo presudu po kojoj podnositeljka ima pravo na polovinu penzije ako je u finansijskim teškoćama, a kako mu u tom pogledu nisu podneti nikakvi dokazi predmet treba vratiti na ponovni postupak Uredu za naknade. Sredinom jula 1989.godine Ured za naknade je odlučio da podnositeljka ne može podneti zahtev za polovinu penzije jer je njen prihod 1986., 1987. i 1988.godine značajno premišivao cenzuse koji su se u tim godinama primenjivali za „slučajeve socijalne ugroženosti“. Podnositeljka predstavke se nije žalila.
Mišljenje Komisije je bilo da nije došlo do povrede člana 6 stav 1, ni do povrede člana 14 zajedno sa članom 6 stavom 1 Konvencije.
NAVODNA POVREDA ČLANA 6 STAV 1 KONVENCIJE
- Pravo na pravično suđenje.
Sud smatra kako postupak pred Žalbenim odborom podnositeljki predstavke nije omogućio da dobije celovitu i iscrpnu sliku o pojedinostima koje su dostavljene Odboru, ali da je Svezni sud za osiguranje ispravio tu manjkavost zatraživši od Odbora da joj stavi sve dokumente na raspolaganje, a ona je mogla i da ih kopira, i da ih Odbor zatim prosledi advokatu podnositeljke. Sud smatra da u celini gledano nije došlo do povrede člana 6 stav 1 Konvencije (sa osam glasova naprema 1).
NAVODNA POVREDA ČLANA 14 ZAJEDNO SA ČLANOM 6 STAVOM 1
Član 14 – zabrana diskriminacije.
Podnositeljka je istakla da je u pitanju razlika u polovima koji se ne tretiraju jednako. Sud smatra da je došlo do povrede člana 14 u vezi sa članom 6 stav 1 Konvencije (sa osam glasova naprema 1).
PRIMENA ČLANA 50
- Pravična naknada oštećenoj stranci.
Sud sa osam glasova naprema 1 odgađa odluku po pitanju naknade materijalne štete. U pogledu nematerijalne štete Sud smatra da presuda sama po sebi predstavlja dovoljnu pravičnu naknadu i dodeljuje određeni iznos na ime troškova (8:1 glasova)
DVA IZDVOJENA MIŠLJENJA