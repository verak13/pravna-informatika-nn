Postupak u ovom predmetu je pokrenut predstavkom protiv Ruske Federacije, koju je Sudu podnelo pedeset ruskih državljana (podnosioci predstavke), krajem oktobra i sredinom novembra 2005.g. Podnosioci su tvrdili da su okolnosti identifikacije njihovih pokojnih članova porodice bile nečovečne i degradirajuće i da je odluka da se tela tih osoba ne vrate njihovim porodicama bila nezakonita i nesrazmerna. Tvrdili su da je došlo do povrede članova 3, 8 i 9 Konvencije, zasebno i u vezi sa članovima 13 i 14.

U ranim jutarnjim satima, 13.10.2005.g., određeni broj teško naoružanih osoba, koje su izgledale kao lokalni pobunjenici, napale su policijske agencije u gradu Nalčiku. Prema navodima Vlade, radilo se o napadu ukojem je učestvovalo preko dve stotine i pedeset učesnika. Usledile su borbe između vladinih snaga i pobunjenika. Srodnici podnosilaca predstavke su bili među licima koja su usmrtili pripadnici snaga javne vlasti. Vlada je pokrenula krivični postupak, u kome podnosiocima nije bilo dozvoljeno učešće. Doneta je odluka da se protiv nastradalih pobunjenika ne vodi krivični postupak. Podnosioci su radili identifikaciju svojih srodnika. Tvrdili su da su tela bila nabacan jedna preko drugih i da je iz njih izbijao neprijatan miris, zbog neodgovarajućeg hlađenja. Tela su bila naga i kasnije su kremirana.

NAVODNA POVREDA ČLANA 3 KONVENCIJE
- Niko ne sme biti podvrgnut mučenju ili nečovečnom ili ponižavajućem postupanju ili kažnjavanju.
Vlada je ostala kod svojih navoda vezano za uslove čuvanja leševa i pomenula da je učešće u procesu identidikacije bilo dobrovoljno. Jedino nakona napada nije bilo adekvatnih, dostupnih prostorija za čuvanje tela. Sud je istakao da član 3 ne sadrži nikakvu odredbu o izuzecima i da se ne može derogirati na osnovu člana 15, čak ni u situacijama vanrednog stanja, koje ugrožava život nacije. Ne može se reći da su podnosioci bili izloženi dugoročnoj neizvesnosti u pogledu sudbine svojih srodnika, obzirom da se identifikacija desila brzo nakon napada, pa nije bilo ni relevantne emotivne patnje.. Srodnicima je bilo poznato da su uslovi čuvanja tela prvih dana bili loši, obzirom na njihov veliki broj i nemogućnost njihovog smeštanja u mrtvačnicu. Dakle, nije došlo do povrede člana 3 Konvencije (jednoglasno).

NAVODNA POVREDA ČLANA 8 KONVENCIJE
- Svako ima pravo na poštovanje svog privatnog i porodičnog života, doma i prepiske.
U vezi sa žalbom podnosilaca da su vlasti odbile da im vrate tela poginulih srodnika. Vlada je tvrdila da je ova odluka bila u skladu sa relevantnim zakonima. Sud ponavlja da su pojmovi „porodičnog života“ i „privatnog života“ široki pojmovi koji ne mogu biti ukalupljeni u iscrpnu definiciju. Porodice žrtava nisu imale mogućnost da sahrane svoje bližnje, da znaju gde im je grob i da ga posle posećuju. Dakle, došlo je do povrede člana 8 Konvencije (5:2).

NAVODNA POVREDA ČLANA 13 U VEZI SA ČLANOM 8 KONVENCIJE
- Pravo na delotvoran pravni lek
Podnosioci nisu imali dostupan pravni lek u nacionalnom zakonodavstvu. Dakle, došlo je do povrede člana 13 zajedno sa članom 8 Konvencije (5:2).

PRIMENA ČLANA 41 KONVENCIJE
- Pravična naknada oštećenoj strani.
Sud zaključuje jednoglasno da je utvrđenje povrede dovoljno pravično zadovoljenje za nematerijalnu štetu koju su podnosioci pretrpeli i svima zajedno dosuđuje određeni iznos na ime sudskih i drugih troškova.