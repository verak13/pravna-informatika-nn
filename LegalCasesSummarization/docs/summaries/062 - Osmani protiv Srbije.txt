Podnosilac predstavke je Besim Osmani, državlјanin Republike Srbije romskog porekla, koji je rođen 1967. godine i živi u Republici Srbiji. On tvrdi da je žrtva kršenja člana 16, st. 1, tumačenog odvojeno ili zajedno sa članovima 12 i 13, i člana 14, tumačenog odvojeno ili zajedno sa članom 16, st. 1 Konvencije UN protiv mučenja i drugih svirepih, nečovečnih ili ponižavajućih postupaka ili kazni od strane Republike Srbije.

Podnosilac predstavke je bio jedan od 107 romskih stanovnika romskog naselјa Antena u beogradskoj Opštini Novi Beograd. To naselјe je postojalo od 1962. Četiri porodice su bile stalno nastanjene u ovom naselјu, a većinu njegovih stanovnika činili su Romi raselјeni sa Kosova, koji su se u naselјe doselili 1999. nakon što je njihova imovina na Kosovu uništena. Opština Novi Beograd je stanovnike Antene 6. juna 2000. pisanim putem obavestila o svojoj odluci o rušenju naselјa donetu 29. maja 2000. i dala im rok od jednog dana za iselјenje. Stanovnici nisu osporili odluku opštine, ali se nisu iselili s obzirom da su veoma siromašni i nisu bili u stanju da u tako kratkom roku nađu drugo mesto za stanovanje. Oko 10.00 časova 8. juna 2000. godine, predstavnici Opštine Novi Beograd i grupa od desetak uniformisanih policajaca došli su u naselјe kako bi izvršili nalog za iselјenje. Uskoro pošto su buldožeri počeli da ruše naselјe. Policajci u civilu su tokom iselјenja udarali veći broj Roma, dok su ih uniformisani policajci vređali na nacionalnoj osnovi. Policajac u civilu je podnosioca predstavke, koji je u naručju držao svog četvorogodišnjeg sina, zgrabio za levu ruku, ošamario dva puta i udarao pesnicama po glavi i bubrezima. I dete je udareno ali nije pretrpelo ozbilјne povrede. Podnosilac predstavke je pobegao iz naselјa i zatražio lekarsku pomoć zbog povreda. U lekarskim potvrdama od 12. juna 2000. je navedeno da ima krvav podliv ispod leve ruke i savetovano mu je da se obrati lekaru specijalisti radi pregleda abdomena. U ovoj operaciji su potpuno uništeni dom i lične stvari, uklјučujući i mini kombi, podnosioca predstavke, a on, njegova žena i troje maloletne dece su postali beskućnici. Podnosilac predstavke i njegova porodica su prvih šest meseci posle incidenta živeli u šatoru na zemlјištu porušenog naselјa. Od 2002. žive u podrumu zgrade gde podnosilac predstavke radi na održavanju i popravlјanju sistema grejanja.

FHP je 12. avgusta 2000. podneo Četvrtom opštinskom tužilaštvu u Beogradu prijavu potkreplјenu, između ostalog, izjavama pet svedoka, a u kojoj je tvrdio da zlostavlјanje podnosioca predstavke od strane neidentifikovanih počinilaca i ponašanje policije tokom rušenja naselјa predstavlјaju povredu člana 54 (nanošenje lakših telesnih povreda) i člana 66 (zloupotreba ovlašćenja) Krivičnog zakonika. Prema članu 19, st. 1 Zakonika o krivičnom postupku Republike Srbije (ZKP), krivični postupak pokreće se i vodi po zahtevu ovlašćenog tužioca, tj. javnog tužioca ili žrtve. S druge strane, ako javni tužilac utvrdi da nema osnova za pokretanje zvanične sudske istrage, dužan je da o toj odluci obavesti podnosioca predstavke/žrtvu, koji zatim može da iskoristi svoje pravo i da sam preduzme gonjenje – tj. u svojstvu „privatnog tužioca“ a shodno članu 61 (st. 1 i 2) i članu 235, st. 1 ZKP.

FHP je 23. maja 2001. podneo zahtev Četvrtom opštinskom sudu u Beogradu da ponovo otvori istragu o ovom predmetu. Četvrti opštinski sud u Beogradu je 12. septembra 2002. obavestio FHP da je istraga završena i da, shodno odredbama člana 259, st. 3 ZKP, zastupnik žrtava može da podnose optužnicu u ovom predmetu u roku od 15 dana ili će se smatrati da su one odustale od gonjenja.

Zastupnik žrtava je 10. januara 2003. obavestio Četvrti opštinski sud da je umešanost policajaca u civilu u fizičko zlostavlјanje Roma 8. juna 2000. očigledno potkreplјeno izjavama žrtava, kao i svedoka P. i starijeg vodnika I klase J. i zamolio sud da nastavi istragu dok se ne utvrdi identitet počinilaca. Odelјenje unutrašnjih poslova Novi Beograd je 6. februara 2003. u odgovoru na treći zahtev Četvrtog opštinskog suda od 30. januara 2003, poslalo pismo u kojem je navelo imena dvojice policajaca, i A., koji su pružili pomoć tokom incidenta 8. juna 2000.
Sud je zastupnika žrtava 20. decembra 2003. obavestio po četvrti put da je završio istagu predmeta i pozvao ga da podnese optužnicu u roku od 15 dana. Kao i u prethodnim prilikama, nije naveo imena počinilaca, zbog čega žrtve nisu bile u mogućnosti da zvanično preduzmu gonjenje.

Podnosilac predstavke izjavlјuje da je Država potpisnica prekršila član 16, st. 1 tumačen odvojeno ili zajedno sa članovima 12 i 13 i član 14, tumačen odvojeno ili zajedno sa članom 16, st. 1 Konvencije.

U pogledu iscrpenosti domaćih pravnih lekova, podnosilac predstavke izjavlјuje da prema međunarodnom pravu žrtva ne mora da iskoristi više od jednog od većeg broja pravnih lekova za navodna kršenja. Na podnosiocu predstavke je da odabere jedan delotvoran i dovolјan pravni lek od više takvih pravnih lekova koje ima na raspolaganju. Stoga, pošto je bezuspešno iscrpeo jedan pravni lek, podnosilac predstavke „ne može da bude kritikovan što nije iskoristio pravne lekove u suštini usmerene na postizanje istog cilјa a koji u svakom slučaju ne bi imali većih izgleda za uspeh”.

Podnosilac predstavke tvrdi da je bio podvrgnut svirepom, nečovečnom i ponižavajućem postupanju i kažnjavanju suprotnom članu 16 od strane službenih lica. Tvrdi da ocena nivoa zlostavlјanja između ostalog zavisi od ugroženosti žrtve i da bi takođe trebalo da uzima u obzir pol, starost, zdravstveno stanje ili nacionalnost žrtve.

Podnosilac predstavke tvrdi da suprotno članu 12, tumačenom zajedno sa članom 16, st. 1 Konvencije, vlasti Srbije nisu sprovele nepristrasnu i sveobuhvatnu istragu o incidentu u pitanju u najkraćem roku koja bi mogla da dovede do identifikacije ili kažnjavanja odgovornih lica, uprkos osnovanoj sumnji da je počinjeno svirepo, nečovečno ili ponižavajuće postupanje ili kažnjavanje. Podnosilac predstavke takođe tvrdi da je prekršen član 13, tumačen zajedno sa članom 16, st. 1, jer je prekršeno njegovo pravo na žalbu i da njegovu žalbu vlasti nepristrasno razmotre u najkraćem roku. Tvrdi da ‘pravo da podnese žalbu’ ne podrazumeva samo zakonsku mogućnost da to učini, već i pravo na delotvoran pravni lek za štetu koju je pretrpeo. Podnosilac predstavke na kraju tvrdi da je prekršeno njegovo pravo iz člana 14, tumačenog zajedno sa članom 16, st. 1, zbog nepostojanja odštete i pravednog i adekvatnog obeštećenja. Poziva se na praksu Evropskog suda za lјudska prava o tumačenju termina „delotvorni pravni lekovi“ koje treba obezbediti na nacionalnom nivou, a po kojoj pojam delotvornog leka, pored isplate novčane nadoknade u odgovarajućim slučajevima, obuhvata i temelјnu i delotvornu istragu u mogućnosti da dovede do otkrivanja i kažnjavanja odgovornih kad god neko lice iznosi dokazivu tvrdnju da su ga policija ili drugi državni službenici podvrgli nečovečnom ili ponižavajućem postupanju.

Komitet je 23. novembra 2006. razmatrao prihvatlјivost predstavke i odlučio da je predstavka prihvatlјiva u pogledu navoda o kršenju odredbi članova 12, 13, 14 i 16 Konvencije.

U pogledu pravne kvalifikacije postupanja kojem je podnosilac predstavke bio podvrgnut 8. juna 2000, Komitet smatra da je nanošenje fizičke i duševne patnje produbilo konkretnu ugroženost podnosioca prijave, izazvanu njegovim romskim etničkim poreklom i neizbežnim povezivanjem sa manjinom koja je tokom istorije izlagana diskriminaciji i predrasudama i da dostiže prag svirepog, nečovečnog ili ponižavajućeg postupanja ili kažnjavanja. Komitet smatra da, bez obzira na to da li su lica koja su podnosiocu predstavke nanela telesne povrede i verbalno ga zlostavlјala državni službenici ili ne, organi Države potpisnice koji su bili svedoci događaja a nisu intervenisali kako bi sprečili zlostavlјanje su u najmanju ruku „izričito ili prećutno pristali na ili odobrili“ takvo zlostavlјanje u smislu člana 16 Konvencije. Komitet zaklјučuje da je Država potpisnica prekršila član 16, st. 1 Konvencije.

U pogledu navodne povrede člana 12, Komitet u ovom predmetu primećuje da tačne činjenične okolnosti ovog predmeta nisu razjašnjene uprkos prisustvu velikog broja Roma događaju od 8. juna 2000. i učešću jednog broja policajaca i inspektora za javne radove. Komitet u tim okolnostima zaklјučuje da istraga koju su sprovodili organi Države potpisnice ne zadovolјava zahteve iz člana 12 Konvencije. Niti je Država potpisnica ispunila svoju obavezu iz člana 13 Konvencije da obezbedi podnosiocu predstavke pravo na žalbu i da nadležni organi države blagovremeno sprovedu nepristrasnu istragu njegovog slučaja.

U pogledu navodne povrede člana 14 Konvencije, Komitet primećuje da se polјe primene ove odredbe odnosi samo na mučenje u smislu člana 1 Konvencije i da ne obuhvata ostale oblike zlostavlјanja. Štaviše, premda se član 16, st. 1 konkretno poziva na članove 10, 11, 12 i 13 Konvencije, u njemu se ne pominje član 14 Konvencije. Bez obzira, član 14 Konvencije ne znači da Država potpisnica nije obavezna da pruži odštetu i pravedno i adekvatno obeštećenje žrtvi nekog dela kojim je prekršen član 16 Konvencije.

Pozitivne obaveze koje prostiču iz prve rečenice člana 16 Konvencije obuhvataju obavezu davanja odštete i obeštećenja žrtava nekog dela kojim se krši ta odredba. Komitet stoga smatra da Država potpisnica nije ispunila svoje obaveze iz člana 16 Konvencije jer nije omogućila podnosiocu predstavke da dobije odštetu i da mu obezbedi pravedno i adekvatno obeštećenje.

Postupajući u skladu sa članom 22, st. 7 Konvencije, Komitet zaklјučuje da činjenice koje ima na raspolaganju dokazuju povredu člana 16, st. 1, člana 12 i člana 13 Konvencije protiv mučenja i drugih svirepih ili ponižavajućih postupaka ili kazni.