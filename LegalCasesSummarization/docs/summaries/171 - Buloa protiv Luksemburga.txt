Postupak u ovom predmetu je pokrenut predstavkom protiv vojvodstva Luksemburg, koju je Sudu podneo francuski državljanin Tomas Buloa (podnosilac predstavke), sredinom oktobra 2004.g.

Podnosilac je tvrdio da je lišen prava na pravično suđenje i prava na pristup sudu, a u vezi sa odlukama kojima su odbijeni njegovi zahtevi za odsustvo iz zatvora. Vlada Francuske je obavestila Sud da ne namerava da iskoristi svoje pravo na mešanje.

Podnosilac predstavke je rođen 1972.g. i na dan podnošenja predstavke se nalazio u zatvoru. Trenutno se nalazi na slobodi. On je 2001.g. osuđen na kaznu zatvora od petnaest godina, zbog napada tokom kojeg je naneo telesne povrede i izvršio silovanje i nezakonito zatvaranje praćeno mučenjem. Tokom boravka u zatvoru, zatražio je usloni otpust i premeštaj u zatvor poluotvorenog tipa.
Prvom prilikom kada je tražio odsustvo iz zatvora, kao razlog je naveo obavljanje određenih administrativnih formalnosti. Drugom prilikom je naveo iste razloge za jednodnevno odsustvo iz zatvora. Ti njegovi zahtevi su odbijeni. Podnosilac je Upravnom sudu podneo zahtev za sudsku reviziju odluka zatvorskog odbora iz 2003. i 2004.g. Ovaj sud se oglasio nenadležnim. Viši Upravni sud je potvrdio ovo rešenje. Naknadni zahtevi podnosioca za odustvo iz zatvora su takođe bili odbijeni. Našao je devojku i, uz ispunjavanje određenih uslova, nekoliko puta mu je dozvoljeno odsustvo iz zatvora.

NAVODNA POVREDA ČLANA 6 STAV 1 KONVENCIJE
- Pravo na raspravu pred sudom, pravo na pravično suđenje
Kao i Veće, Veliko veće smatra da krivični aspekt člana 6 nije primenljiv na ovaj predmet, jer se postupci vezani za zatvorski sistem u načelu ne odnose na utvrđivanje „krivične optužbe“. Sud zato mora da utvrdi da li je podnosilac imao „građansko pravo“. Odredbe relevantnog domaćeg zakonodavstva i njihovo tumačenje od strane domaćih sudova moraju predstavljati polaznu tačku. U ovom predmetu je postojao „spor“ u vezi sa stvarnim postojanjem prava na odsustvo iz zatvora, na koje se podnosilac predstavke poziva. Obe stranke priznaju da Zatvorski odbor uživa određeni stepen diskrecije pri odlučivanju o tome da li zatvorenik o kome je reč zaslužuje određenu povlasticu, kao što je odsustvo iz zatvora. Sud ne može da smatra da se navodi podnosioca predstavke odnose na „pravo“ priznato luksemburškim zakonom ili Konvencijom. Dakle, član 6 Konvencije nije primenjiv u ovom predmetu i nije bilo povrede ovog člana (15:2).