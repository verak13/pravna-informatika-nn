Postupak u ovom predmetu je pokrenut predstavkom protiv Republike Austrije, koju je podneo bugarski državljanin g. Juri Maslov (podnosilac predstavke), krajem decembra 2002.g.

Podnosilac se žalio da mu je sprovođenjem naloga o proterivanju u Bugarsku povređeno pravo na poštovanje njegovog privatnog i porodičnog života.

Podnosilac je rođen 1984.g. i trenutno živi u Bugarskoj. U Austriju je ušao zakonito 1990.g., zajedno sa svojim roditeljima i dva rođaka. Njegovi roditelji su zakonito zasnovali radni odnos i stekli austrijsko državljanstvo. Krajem 1998.g. protiv podnosioca je pokrenut krivični postupak. Osumnjičen je, između ostalog, za nekoliko krađa, kao i za korišćenje motornog vozila bez odobrenja vlasnika. Zatim je u martu 1999.g. dobio dozvolu za trajan boravak u Austriji, ali je u septembru iste godine osuđen od Maloletničkog suda u Beču za dela koja su mu stavljena na teret. Ponovo je osuđen kao povratnik. Savezna policijska stanica je na osnovu Zakona o strancima izdala nalog za proterivanje podnosioca iz zemlje, na period od deset godina. Utvrđeno je da bi njegov dalji boravak u Austriji bio u suprotnosti sa javnim interesom.

NAVODNA POVREDA ČLANA 8 KONVENCIJE
- Svako ima pravo na poštovanje svog privatnog i porodičnog života...
Veće je utvrdilo da nije sporno da je došlo do mešanja u privatni i porodični život podnosioca predstavke. Sud smatra da su izdavanje i izvršenje naloga o proterivanju predstavljali mešanje u pravo podnosioca na poštovanje privatnog i porodičnog života. Podnosilac je u vreme izdavanja naloga bio maloletan, a kasnije je postao punoletan. Sud je u nizu predmeta koji su se odnosili na mlade odrasle ljude, koji još nisu osnovali svoju porodicu, nalazio da njihov odnos sa roditeljima i bliskim članovima porodice predstavlja „porodični život“. Sporna mera imala je osnova u domaćem pravu. Dakle, mešanje je bilo u skladu sa zakonom. Nije sporno među strankama da je mešanje težilo ostvarivanju legitimnog cilja – sprečavanje nemira i kriminala. Sud je zaključio da ozbiljna nasilna krivična dela mogu opravdati proterivanje, čak i ako ih je počinio maloletnik. Dakle, došlo je do povrede člana 8 Konvencije (16:1).

PRIMENA ČLANA 41 KONVENCIJE
- Pravična naknada oštećenoj stranci
Sud presuđuje (16:1) da tužena država treba da isplati podnosiocu određene iznose na ime nematerijalne štete i troškova i izdataka.