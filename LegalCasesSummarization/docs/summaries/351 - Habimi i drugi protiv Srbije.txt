Slučaj obuhvata navode o zlostavljanju u Kazneno-popravnom zavodu u Nišu (Srbija) novembra 2006. godine za vreme posebne policijske operacije u cilju okončanja pobune zatvorenika. Od 37 podnosilaca predstavke, 36 su srpski državljani, a jedan državljanin Kosova, rođeni između 1953. i 1984. koji su bili na odsluženju kazne za vreme pobune.
Protesti su izbili u brojnim zatvorima širom Srbije zbog zahteva Skupštini Srbije da usvoji posebne zakone o amnestiji. U Kazneno-popravnom zavodu u Nišu, nasilni sukobi su izbili među zatvorenicima i 23. novembra 2006. godine kompletno zatvorsko osoblje je napustilo prostorije, ostavljajući 600 zatvorenika bez službenog nadzora. Tim povodom je policija odlučila da sprovede značajnu policijsku intervenciju i 24. novembra 2006. protesti su stavljeni pod kontrolu. Podnosioci predstavke su tvrdili da su im policajci i/ili zatvorski čuvari koji su učestvovali u intervenciji naneli povrede bejzbol i gumenim palicama i terali ih da trče izmedju dva reda policajaca, udarajući ih u prolazu, sto je prouzrokovalo mnoge povrede uključujući modrice, lomovi kostiju i rane po celom telu.
Podnosioci predstavke su takođe izneli da nije bilo zvanične delotvorne istrage tog događaja. Oni su se pozvali na član 3. Konvencije (zabrana nečovečnog ili ponižavajućeg postupanja).