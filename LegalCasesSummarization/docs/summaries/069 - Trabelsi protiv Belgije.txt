Podnosioca predstavke, koji ima državljanstvo Tunisa, belgijske vlasti su izručile Sjedinjenim Američkim Državama, gde se protiv njega vodi postupak za terorizam i povezanost sa Al-Kaidom, zbog čega mu preti maksimalna kazna doživotnog zatvora.

Belgijske vlasti su ga izručile uprkos činjenici da je Evropski sud, na osnovu člana 39. Poslovnika Suda, ukazao da belgijske vlasti ne bi trebale izručiti podnosioca predstavke u SAD pre nego se okonča postupak pred ovim sudom.

U skladu sa stavom koji je zauzet u predmetu Babar Ahmad i drugi, s obzirom na ozbiljnost terorističkih dela koje se podnosiocu predstavke stavljaju na teret i činjenicu da sud kaznu može izreći tek kada u obzir uzmu sve olakšavajuće i otežavajuće oklonosti, diskreciona kazna doživotnog zatvora koja bi mogla biti izrečena podnositelju predstavke ne bi bila potpuno nesrazmerna.

Sud u predmetima izručenja ceni rizik koji podnosiocu predstavke preti na osnovu člana 3, u ovom konkretnom slučaju, pre njegove moguće osude u SAD. Američko zakonodavstvo ne omogućava uslovni otpust u slučajevima izricanja doživotne kazne, bilo da je izrečena kao obavezna ili diskreciona kazna, ali postoji nekoliko mogućih načina smanjenja takvih kazni. U svakom slučaju, pojašnjenja američkih vlasti i njihovo pozivanje na primenjive odredbe američkog zakonodavstva koje uređuje smanjenje kazne i predsednička pomilovanja, nisu jasno određena, već su uopštena i nejasna, i ni u kom se slučaju ne mogu smatrati dovoljno konkretnim. Na kraju, bez obzira na data uverenja, doživotna kazna koja bi mogla biti izrečena podnosiocu predstavke ne može se smatrati kaznom koja bi se mogla smanjiti u konktekstu člana 3. Konvencije. Sud je jednoglasno zaključio da je došlo do povrede člana 3 Konvencije.

U odnosu na član 34, sud je izneo stav da nijedan argument koji je belgijska vlada iznela ne opravdava kršenje privremene mere koju je izrekao Sud. Ovim je potkopana delotvornost ostvarivanja prava na predstavku, koje zahteva da Sud mora biti u stanju da razmotri predstavku u uobičajenoj proceduri u bilo kojoj fazi postupka koji se vodi. Podnositelj predstavke, koji se nalazi u samici u jednom američkom zatvoru, lišen je direktnog kontakta sa svojim predstavnikom pred ESPLJ. Radnje koje je Vlada preduzela, otežale su podnositelju predstavke da ostvari svoje pravo na predstavku, a shodno tome i prava zajamčena članom 34. Konvencije. Dakle, svesnim kršenjem navedene privremene mere koju je Sud izrekao shodno pravilu 39. Poslovnika Suda, tužena država je prekršila svoje obaveze iz člana 34. Konvencije. Stoga, sud je jednoglasno zaključio da je došlo do kršenja člana 34.