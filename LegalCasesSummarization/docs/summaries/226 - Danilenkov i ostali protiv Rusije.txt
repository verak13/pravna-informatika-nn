Podnosioci predstavke, članovi jednog lokalnog ogranka Sindikata lučkih radnika Rusije (SLRR) su bili zaposleni u privatnoj kompaniji Morska luka Kalinjingrad. SLRR je započeo dvosedmični štrajk 1997. godine zahtevajući više plate, poboljšanje uslova rada i zdravstvenog i životnog osiguranja. Štrajk nije postigao svoje ciljeve te je bio prekinut. Tokom perioda koji je usledio, članovi SLRR-a su bili rapoređeni u posebne radne timove, prebačeni su na radna mesta na pola radnog vremena, te su proglašeni viškom radne snage i dobili otkaze zbog strukturalne reorganizacije kompanije.

Podnosioci predstavke su reagovali na te i ostale mere pokretanjem postupaka pred lokalnim sudovima u kojima su se žalili na nezakonito i diskriminatorno postupanje na osnovu članstva u njihovom sindikatu. U svim postupcima, sudovi su doneli odluke u korist podnosilaca predstavke ukidanjem odluka kompanije i nalaganjem isplate naknade za izgubljena primanja. Međutim, njihove žalbe na diskriminatorno postupanje su redom odbijene uz obrazloženje da se postojanje diskriminacije može ustanoviti samo u okviru krivičnog postupka. Podnosioci perdstavke nisu mogli pokrenuti krivični postupak zbog toga što se pravna lica, kao što je kompanija-morska luka, nisu mogla smatrati odgovornom i zbog toga što je tužilaštvo odbilo da pokrene krivični postupak protiv generalnog direktora kompanije jer u prethodnoj istrazi nije dokazana direktna namera direktora da diskriminaira podnosioce predstavke. Osim što se obratio sudovima, SLRR se žalio Međunarodnoj organizaciji transportnih radnika (ITF) i regionalnoj dumi. I ITF i duma su priznale postojanje diskriminacije na osnovu članstva u sindikatu te su zahtevale poštovanje prava članova SLRR-a. Uprkos tim upozorenjima i činjenici da su sudovi stalno osuđivali anti-SLRR politiku, broj članova SLRR-a je opao sa 290 u 1999. godini na samo 24 u 2001. godini.

Pravo: Svaki zaposleni bi trebao imati pravo da se slobodno pridružuje sindikatu bez izlaganja sankciji. Od krucijalnog značaja je da pojedinci koji su pogođeni diskriminirajućim postupanjem imaju mogućnost da ospore takvo postupanje i da imaju pravo da pokrenu pravni postupak koji će im omogućiti stvaran i delotvoran lek. Kompanija Morska luka Kaljingrad je koristila razne tehnike da bi podstakla zaposlene da odustanu od članstva u sindikatu, uključujući njihovo raspoređivanje u posebne radne timove sa ograničenim mogućnostima, otkaze koje su sudovi kasnije proglasili nezakonitim, smanjivanje plata, disciplinske sankcije te odbijanje vraćanja na posao članova SLRR-a nakon sudskih presuda. Jasna negativna dejstva koja je članstvo u SLRR-u imalo na podnosioce predstavke su dovoljna da bi predmet predstavljao diskriminaciju prima facie u njihovom uživanju prava zagarantovanih članom 11. Konvencije.

Rusko pravo zabranjuje na apsolutan način bilo koju diskriminaciju na osnovu pripadanja ili nepripadanja sindikatu te su podnosioci predstavke imali pravo da njihove žalbene navode o diskriminaciji ispita neki sud na osnovu pravila ruskog građanskog zakona te lex specialisa koji je sadržan u Zakonu o sindikatu. Te odredbe nisu imale dejstvo u ovom predmetu budući da su domaće sudske vlasti odbile da razmotre žalbene navode podnosilaca predstavke uz obrazloženje da se postojanje diskriminacije može ustanoviti samo u krivičnom postupku. Međutim, u pogledu krivičnog pravnog leka, njegov glavni nedostatak je da on, budući da je zasnovan na principu lične odgovornosti, iziskuje dokaz “van razumne sumnje” o direktnoj nameri ključnih rukovodilaca kompanije da diskriminišu članove sindikata; neustanovljavanje takve namere je vodilo odlukama da se ne pokrene krivični postupak. Osim toga, žrtve diskriminacije imaju samo minornu ulogu u pokretanju i vođenju krivičnog postupka. Prema tome, Sud nije ubeđen da je krivično gonjenje, koje je zavisilo od mogućnosti organa krivičnog gonjenja da otkriju počinioce i dokažu direktnu nameru da se diskriminiše, moglo obezbediti adekvatan i praktičan lek u pogledu navedene antisindikalne diskriminacije. Uostalom, građanski postupak bi omogućio obavljanje daleko delikatnijeg zadatka koji se sastoji od ispitivanja svih elemenata odnosa između podnosilaca predstavke i njihovog poslodavca, uključujući korištenje tehnika za podsticanje lučkih radnika da odustanu od članstva u SLRR-u, i dodeljivanje odgovarajućeg obeštećenja. Izostanak zaštite prava podnosilaca predstavke da ne budu diskriminisani je moglo dovesti do straha od potencijalne diskriminacije i obeshrabriti potencijalne članove od pridruživanja sindikatu, što bi moglo voditi njegovom nestajanju. Ukratko, država nije ispunila svoju obavezu da dodeli delotvornu i jasnu sudsku zaštitu protiv diskriminacije na osnovu članstva u sindikatu.

Zaključak: povreda (jednoglasno).