Postupak u ovom predmetu je pokrenut predstavkom protiv Švajcarske Konfederacije koju je Sudu podnela švajcarska državljanka gđa Ariane Schwizgebel, dana 15.juna 2007.godine.

Podnositeljka je konkretno navela da su joj švajcarske vlasti zabranile da usvoji drugo dete zbog njene starosti. Sredinom februara 2009.godine Sud je odlučio da o predstavci obavesti Vladu.
Podnositeljka predstavke je rođena 1957.godine u Ženevi gde i živi. Ona je neudata i ima stepen magistra muzike. Muzika je njen izvor prihoda. Kada je imala oko trideset godina , čovek sa kojim je bila u vezi oko deset godina umro je u nesreći. Ona nije želela da osnuje porodicu sa nekim drugim, pa je nakon mnogo premišljanja odlučila da usvoji svoje prvo dete. Početkom januara 2000.godine dodeljena joj je mala devojčica, rođena u Vijetnamu prethodne godine. Usvajanje je dozvoljeno krajem juna 2002.godine. Početkom jula 2002.godine podnositeljka predstavke je tražila ovlašćenje da dobije drugo dete sa ciljem da i njega usvoji. Njen zahtev je pravnosnažno odbijen. Tokom narednih godina svaki njen zahtev u tom smislu je odbijan. Krajem januara 2007.godine Savezni sud je odbacio upravnu žalbu podnositeljke predstavke.

NAVODNA POVREDA ČLANA 14 U VEZI SA ČLANOM 8 KONVENCIJE
Član 14 – zabrana diskriminacije po bilo kom osnovu.
Član 12 – muškarci i žene odgovarajućeg uzrasta imaju pravo da stupaju u brak i zasnivaju porodicu u skladu sa unutrašnjim zakonima koji uređuju ostvarivanje ovog prava.
Član 8 – svako ima pravo na poštovanje svog privatnog i porodičnog života, doma i prepiske.
Iako se podnositeljka pozvala na povredu člana 14 u vezi sa članom 12 Konvencije, Sud smatra prikladnijim, u svetlu svih okolnosti predmeta, da ovaj predmet ispita po članu 8. Prema sudskoj praksi razlika u ophođenju je diskriminatorna u smislu člana 14 ako nema objektivnog ili razumnog opravdanja. Strane ugovornice uživaju određeno polje slobodne procene u oceni da li i u kojoj meri razlike u inače sličnim situacijama opravdavaju razliku u tretmanu.
Sud ne može da se složi sa mišljenjem podnositeljke predstavke da je ona žrtva diskriminacije u odnosu na žene koje danas mogu da imaju biološku decu u istim godinama (47 i po, kada je podnela zahtev za usvajanje). Ona samo može da tvrdi da je žrtva razlike u tretmanu lica koja su u analognim situacijama. Kako je Vlada navela, ovde su konkurentni interesi podnositeljke i deteta (namera države je da vodi računa o interesima i dobrobiti deteta). Ako se uzme u obzir široko polje slobodne procene koje je u ovoj oblasti dato državama i potreba da se zaštite najbolji interesi dece, odbijanje vlasti da smeste drugo dete kod podnositeljke predstavke ne kosi se sa principom proporcionalnosti. Dakle, nije bilo povrede člana 14 u vezi sa članom 8 Konvencije.