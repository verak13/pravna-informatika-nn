Postupak u ovom predmetu je pokrenut trima predstavkama. Prva podnositeljka predstavke gđa Austin je britanska državljanka, drugi podnosilac predstavke g.Black ima dvojno grčko i australijsko državljanstvo, a treću predstavku su podneli gđa Lowenthal, treća podnositeljka predstavke, koja ima dvojno britansko i australijsko državljanstvo i g. O’Shea, britanski državljanin, četvrti podnosilac predstavke.

Podnositelji predstavki su se žalili da je njihovo okruživanje i zadržavanje unutar policijskog kordona, a koje je trajalo do sedam sati, za vreme demonstracija u centru Londona, dovelo do lišavanja slobode u suprotnosti sa članom 5 stav 1 Konvencije.

Policija je imala problem da utvrdi ko su bili mirni, a ko nasilni pripadnici skupine unutar kordona, pa je pretresanje i puštanje ljudi iz obruča trajalo izvestan vremenski period. Sudija je smatrao da je policijska akcija bila potrebna. Zaključio je da je okruživanje i zaokruživanje unutar kordona dovelo do lišavanja slobode u smislu člana 5 stav 1 Konvencije. Apelacioni sud je zaključio da policija ima pravo na određene mere kako bi sprečila narušavanje javnog reda i mira, nazakonit način, čime dolazi do mešanja u prava nevinih trećih lica. Odbio je apelaciju. Dom lordova nije podržao podnosioce predstavki.

NAVODNA POVREDA ČLANA 5 STAV 1 KONVENCIJE
- Pravo na slobodu i sigurnost ličnosti. Niko ne sme biti lišen slobode osim u taksativno navedenim slučajevima i u skladu sa zakonom propisanom postupku.
Sud ističe da prvi put razmatra kršenje predmetnog člana vezano za ovakve okolnosti predmeta. Policija mora imati određeni stepen slobodnog polja ocene pri donošenju operativnih odluka. Član 5 stav 1 se ne odnosi na puka ograničenja slobode kretanja koja podležu članu 2 Protokola br.4. Ipak, Sud vodi računa o specifičnom kontekstu i okolnostima lišavanja slobode. Izolovani ljudi su se nalazili u opasnim uslovima. Imajući sve okolnosti u vidu Sud odlučuje sa 14 glasova naspram 3 glasa da član 5 stav 1 Konvencije nije prekršen.