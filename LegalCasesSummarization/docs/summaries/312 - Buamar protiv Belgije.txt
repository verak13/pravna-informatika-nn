Predmet u ovom postupku je pokrenut predstavkom protiv Kraljevine Belgije koju je podneo marokanski državljanin g. Naim Buamar (podnosilac predstavke), 2.septembra 1980.godine. Evropska komisija za ljudska prava je predmet prosledila Sudu u okviru tromesečnog roka. Podnosilac predstavke je u početku bio maloletan i vodio se kao B.

G. Naim Buamar je rođen krajem novembra 1963.godine u Maroku, a u vreme podnošenja predstavke živi u Belgiji. U Belgiju je došao 1972.godine, a pre toga je živeo u Maroku. Bio je adolescent sa problemom poremećaja ličnosti, a u periodu od juna 1977.godine do maja 1978.godine se nalazio uraznim popravnim domovima za maloletnike, na osnovu preventivne starateljske mere koja je predviđena Zakonom o socijalnoj zaštiti dece imladih lica iz 1965.godine. Tokom 1980.godine u devet navrata je izdavan nalog da se podnosilac predstavke smesti u istražni zatvor. Po Zakonu je to bilo dozvoljeno ukoliko maloletnik faktički ne može da se smesti kod pojedinca ili ustanve koja može da ga primi. On je smešten u istražni zatvor. Žalio se Apelacionom sudu za maloletnike, ali je ipak pritvoren u istražnom zatvoru. Zatim je sud ipak naložio njegovo smeštanje u popravni dom, ali je podnosilac predstavke iz tog doma pobegao. Opet je smešten u istražni zatvor. Inače, podnosilac se u januaru i martu 1980.godine žalio na dva sudska naloga kojima se određuje njegovo smeštanje u istražni zatvor. Apelacioni sud je smatrao da dva naloga na koja je uložena žalba nisu u suprotnosti ni sa Konvencijom ni sa Zakonom. Kasacioni sud je odbio njegovu žalbu na pogrešnu primenu materijalnog prava.

Komisija je jednoglasno utvrdila da je postojalo kršenje člana 5 stav 1, člana 5 stav 4 Konvencije, a da se nije pojavio nikakav poseban problem na osnovu člana 13 Konvencije, kao i da nije bilo kršenje člana 14 u vezi sa članom 5 stav 4, jer je razlika u tretmanu na koju se žalio optuženi smišljena radi zaštite maloletnika.

NAVODNO KRŠENJE ČLANA 5 STAV 1 KONVENCIJE
- Svako ima pravo na slobodu i bezbednost. Niko neće biti lišen slobode osim u taksativno navedenim slučajevima i u skladu sa postupkom koji je propisan zakonom.
Opširan spisak se mora striktno tumačiti.
d) u slučaju lišavanja slobode maloletnog lica na osnovu zakonite odluke u svrhu vaspitnog nadzora ili radi njegovog privodjenja nadležnom organu.
U ovom slučaju podnosilac predstavke je čas smeštan u istražni zatvor, a čas u krug svoje porodice (tetka). Pritvaranje mlade osobe u istražni zatvor, u uslovima faktičke izolacije i bez pomoći osoblja koje je prošlo obuku za obrazovanje se ne može smatrati kao postizanje bilo kakvog obrazovnog cilja. Shodno, Sud zaključuje da devet naloga za pritvaranje u istražni zatvor nisu bili kompatibilni s tačkom (d) člana 5 stav 1 Konvencije, posebno zbog toga što Zastupnik Krune nikada nije pokrenuo krivični postupak protiv podnosioca za krivična dela za koja je optuživan. Dakle, došlo je do povrede člana 5 stav 1 Konvencije (jednoglasno).

NAVODNA POVREDA ČLANA 5 STAV 4 KONVENCIJE
- Svako ko je lišen slobode ima pravo da pokrene postupak u kome će sud hitno ispitati zakonitost lišavanja slobode i naložiti puštanje na slobodu ako je lišavanje slobode bilo nezakonito.
Dakle, treba utvrditi da li je podnosilac predstavke uživao ove garancije pred sudom za maloletnike. Podnosilac se žalio na neformalnu prirodu ovih postupaka. Sud uočava da redovne žalbe podnosioca, kao i njegove žalbe na pravni osnov nisu imale nikakvog praktičnog dejstva. Dakle, došlo je do kršenja člana 5 stav 4 Konvencije (6:1).

NAVODNA POVREDA ČLANA 13 KONVENCIJE
- Pravo na delotvoran pravni lek.
Sud smatra da nema potrebe da razmatra ovo pitanje.

NAVODNA POVREDA ČLANA 14 U VEZI SA ČLANOM 5 STAV 4 KONVENCIJE
- Zabrana diskriminacije.
Prem stavu Suda, različit tretman odraslih i maloletnih pritvorenika ima objektivni i razumno opravdanje.

PRIMENA ČLANA 50 KONVENCIJE
- Naknada štete oštećenoj stranci.
Sud jednoglasno zaključuje da primena člana 50 još nije spremna za odlučivanje.

IZDVOJENO MIŠLJENJE
Sud koji se bavio ovim predmetom mogao je u svakom trenutku da opozove ili izmeni naloge za pritvaranje. Znači, sistem za kontrolu osporenih odluka je funkcionisao do određene granice. Pritom, iz spisa proizilazi da je podnosilac, bar od januara 1980.godine imao advokata čije je učešće u postupku izričito pominjano i mogao da ima korisnog učešća u postupku. Tako je podnosilac imao pristupa brzoj sudskoj kontroli na koju je imao pravo.