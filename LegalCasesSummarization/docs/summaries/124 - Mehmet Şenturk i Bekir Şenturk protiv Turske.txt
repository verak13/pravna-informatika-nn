Predmet je formiran na osnovu predstavke (no 13423/09) protiv Republike Turske a čija su se dva državljanina, g. Mehmet Şentürk i g.Bekir Şentürk (« podnosioci predstavke »), obratili Sudu 17. februara 2009. na osnovu člana 34 Konvencije o zaštiti ljudskih prava i osnovnih sloboda.

Supruga prvog podnosioca predstavke i majka drugog podnosioca predstavke, žena u trideset i četvrtoj sedmici trudnoće, došla je sa svojim suprugom u univerzitetsku bolnicu, žaleći se na uporan bol. Pregledao ju je doktor urgentne medicine pre nego što ju je preuzeo tim lekara sa odeljenja ginekologije i akušerstva koji je nakon ultrazvučnog pregleda ustanovio da je dete koje je nosila umrlo, a da je njoj potrebna hitna operacija. Zatim joj je navodno rečeno da će joj se za prijem u bolnicu i za operaciju uzeti naknada i da mora da se plati depozit u iznosi od otprilike 1.000 eura. Pošto je prvi podnosilac predstavke rekao da nema potrebni novac, njegova supruga nije mogla biti primljena u tu bolnicu. Doktor urgentne medicine je shodno tome organizovao da se ona prebaci u drugu bolnicu vozilom bez pratnje medicinskog osoblja. Na tom putu ona je preminula.

Istražna komisija koja funkcioniše pod Ministarstvom zdravlja otvorila je istragu u kojoj je utvrđena odgovornost lekara univerzitetske bolnice za smrt pacijentkinje. Ova komisija kritikovala je odluku da se pacijentkinja prebaci bez lečenja, te važnost koja je data plaćanju naknade za lečenje. Protiv dežurnog lekara nije pokrenut krivični postupak jer je došlo do zastarevanja za krivično gonjenje za predmetno krivično delo. Drugi su lekari oglašeni krivima u prvom stepenu, ali nad njima nikada nije izvršena nijedna krivična sankcija jer je Kasacioni sud prekinuo postupak u oktobru 2010. godine, takođe zbog zastarevanja.

ESLJP je utvrdio da je član 2 Konvencije povređen usled odbijanja da se izvrši hitna operacija na trudnici jer ona nije bila u mogućnosti da plati medicinske troškove.

Član 2, Materijalni aspekt – Sud je ponovio da pozitivne obaveze države po članu 2 Konvencije iziskuju da država donese propise kojima će se obavezati bolnice, bilo da su privatne ili javne, da donesu odgovarajuće mere za zaštitu života pacijenata.

Iako nije bio zadatak Suda da donese odluku in abstracto o politici države u oblasti javnog zdravlja koja se odnosila na pristup lečenju u vreme događaja na koji se žalio podnosilac predstavke u ovom predmetu, Sudu je bilo dovoljno da, nakon što je razmotrio nalaze domaćih organa, konstatuje da je lečenje u predmetnoj bolnici bilo uslovljeno plaćanjem unapred. Taj je uslov delovao odvraćajuće na pacijentkinu i doveo do toga da ona odbije lečenje u toj bolnici. Ta njena odluka se ne može nikako smatrati svesnom odlukom ili odlukom koja oslobađa domaće vlasti od odgovornosti zbog lečenja koje je trebalo da se obezbijedi preminuloj. Nije sporno da je pacijentkinja stigla u bolnicu u teškom stanju i da joj je bila potrebna hitna operacija bez koje je bilo verovatno da će doći do izuzetno teških posledica. Medicinsko osoblje bilo je u potpunosti svesno da bi prebacivanje pacijentkinje do druge bolnice dovelo do rizika po njen život. Nadalje, veće koje je odbilo da odobri krivično gonjenje zaposlenih o kojima je reč nije dobilo nijedan materijal koji bi ukazao na to kako treba postupiti u hitnim situacijama kada tražena naknada nije plaćena. Domaće pravo u ovom smislu nije izgleda bilo u mogućnosti da spreči da se preminuloj ne obezbijedi medicinsko lečenje koje joj je bilo potrebno zbog njenog zdravstvenog stanja. Shodno tome, zbog grešaka uprave bolnice, preminuloj je uskraćen pristup odgovarajućem hitnom lečenju. Ovaj je nalaz bio dovoljan da Sud zaključi da država nije ispunila svoju obavezu da zaštiti njen fizički integritet.
Zaključak: povreda (jednoglasno).

Član 2, Procesni aspekt – Pozitivne obaveze države obuhvatale su i obavezu da se uspostavi nezavisan sudski sistem tako da se može utvrditi uzrok smrti pacijenata koji su na brizi medicinskih stručnjaka u javnom ili privatnom sektoru. Međutim, Sud je konstatovao da pojedinci za koje se sumnja da su bili odgovorni za smrt supruge podnosioca predstavke nisu bili pravosnažno osuđeni zbog zastarevanja. Uz to, dužina postupka u ovom predmetu pokazuje da nije ispunjena obaveza hitnog ispitivanja koja postoji u ovakvim slučajevima. Takođe je od samog početka krivičnog postupka postojao značajan propust da se krivično goni dežurni ljekar. Shodno tome, država nije sprovela delotvornu krivičnu istragu u ovom konkretnom predmetu.
Zaključak: utvrđena je povreda (jednoglasno).

Navodno pravo na život fetusa – Podnosioci predstvke naveli su da nije izvršena istraga da bi se utvrdilo vreme smrti fetusa. Sud je ponovio pristup koji je zauzeo u ranijim predmetima konstatujući da u nedostatku evropskog konsenzusa o tome u kojoj tački počinje život, ostaje na državi da se odredi po tom pitanju. Pošto je život fetusa u ovom predmetu bio blisko povezan sa životom preminule, nije bilo neophodno zasebno ispitivanje ove pritužbe.

Član 41: Dosuđeno je ukupno 65.000 eura za oba podnosioca predstavke na ime nematerijalne štete; zahtev za naknadu materijalne štete je odbijen.