Oba podnositelja predstavke optužena su za krivična dela, uključujući pljačku. Na nizu ročišta pred sudom, držani su u zatvorenom prostoru koji je sa četiri strane ograđen metalnim šipkama, a čiji je plafon bio prekriven žicom.

Podnosioci predstavke su konkretno tvrdili da je njihovo držanje u „metalnom kavezu“ u sudnici predstavljalo ponižavajuće postupanje zabranjeno članom 3 Konvencije kao i da je krivični postupak protiv njih predugo trajao suprotno članu 6, st. 1 Konvencije.

U presudi od 11. decembra 2012. godine Veće Suda je jednoglasno konstatovalo da je zatvaranje podnositelja predstavke u metalnom kavezu predstavljalo ponižavajuće postupanje protivno članu 3. Konvencije.

Ruska federacija je marta 2013. godine podnela zahtev da se predmet uputi Velikom veću.

Vlada je tvrdila da je, u cilju osiguravanja odgovarajućih uslova za održavanje ročišta, pribegavanje kavezu bilo opravdano, s obzirom na krivičnu istoriju podnosilaca predstavke, nasilnu prirodu krivičnih dela koja im se stavljaju na teret i straha koji je bio prisutan kod žrtava i svedoka u odnosu na podnosioce predstavke. U presudi Velikog Veća, sud je konstatovao da, iako su red i sigurnost u sudnici neophodni za valjano sprovođenje postupka i dostizanje pravde, sredstva kojima se to postiže ne smeju obuhvatati mere obuzdavanja koje su toliko striktne da potpadaju pod domašaj člana 3., koji zabranjuje mučenje i nečovečno ili ponižavajuće postupanje ili kažnjavanje u apsolutnom smislu.

Podnosiocima predstavke se sudilo u javnom postupku pred porotom. Na ročištima je prisustvovalo oko 70 svedoka. U takvim okolnostima, izloženost očima javnosti u kavezu zasigurno je potkopala njihov ugled i pobudila u njima osećaj poniženja, bespomoćnosti, straha, teskobe i inferiornosti. Ovom tretmanu su bili podvrgnuti tokom čitavog suđenja, koje je trajalo preko godinu dana, gde je gotovo svakog meseca bilo po nekoliko ročišta. Takođe, zasigurno su imali opravdane strahove da će njihova izloženost u kavezu potkopati pretpostavku nevinosti, jer će kod sudija stvoriti utisak da se radi o opasnim osobama.

Sud nije našao uverljive argumente koji ukazuju da je optužene bilo neophodno držati u kavezu tokom suđenja radi njihovog fizičkog obuzdavanja, sprečavanja njihovog bega, suzbijanja nereda ili agresivnog ponašanja ili njihove zaštite od napada izvana. Ovakva kontinuirana praksa se, stoga, može shvatiti samo kao sredstvo degradiranja i ponižavanja osobe stavljene u kavez. Shodno tome, podnosioci predstavke su bili izloženi patnji čiji je intenzitet premašio neizbežni stepen patnje koja je bila svojstvena njihovom pritvoru tokom ročišta.

Sud je istakao da poštovanje ljudskog dostojanstva čini srž Konvencije, te da cilj i svrha Konvencije kao instrumenta za zaštitu pojedinaca zahtevaju da se njene odredbe tumače i primenjuju tako da se njene garancije učine praktičnima i delotvornima. S obzirom na svoju objektivno ponižavajuću prirodu, držanje osobe u metalnom kavezu tokom suđenja samo po sebi predstavlja uvredu ljudskog dostojanstva. Držanje podnositelja predstavke u metalnom kavezu u sudnici, dakle, predstavlja ponižavajuće postupanje protivno članu 3.
Zaključak: povreda (jednoglasno).

Sud je takođe utvrdio, jednoglasno, povredu člana 6., stav 1. zbog dužine trajanja krivičnog postupka.